SLUYTER (Willem), stichtelijk dichter, wiens bijnaam van den ‘Gelderschen Cats’, zijn invloed voldoende teekent. Hij werd 22 Maart 1627 te Neede in den Achterhoek geboren als oudste zoon van den bierbrouwer-korenhandelaar Tileman S. en Geertruyd Saalkind. Na eerst de Illustre school te Deventer bezocht te hebben, werd hij in 1649 aan de utrechtsche Hoogeschool als student in de theologie ingeschreven, waar hij leerling van Voetius was en omging met Joh. van Lodensteyn. Juli 1652 werd hij te Eibergen, in de heerlijkheid Borculo, als predikant bevestigd, daar beroepen door den collator graaf Otto van Limborg en Bronkhorst, weldra zijn beschermer en vriend. In 1661 verscheen te Deventer (bij Jan Colomp) zijn eerste bundel stichtelijke liederen, met muziek, getiteld Psalmen, Lofsangen, ende geestelike Liedekens (de approbatie is reeds van 14 April 1659), opgedragen aan Elisabeth Charlotte, borgraevinne van Limburg en Bronkhorst, een bundel die spoedig gevolgd werd door een tweeden, Gezangen van heilige en godtvruchtige Stoffe, waarvan de 9e druk verscheen onder den titel: Tien Boeken der Gesangen van Wilhelm Sluiter. Kort daarop, 3 Aug. 1662, huwde hij met Margaretha Sibylla Hoornaert, dochter van den borculoschen rentmeester Johannes H., uit welk huwelijk 2 kinderen geboren werden: Charlotte Geertruyd (geb. 11 Juli 1663, huwde met Benjamin van Eibergen) en Johannes (geb. 15 Sept. 1664, huwde met zijn nicht Maria Sluiter en was predikant te Raalte en Steenwijk). De geboorte van hun zoon kostte der moeder het leven. Sluiter's Doots-Echt-Scheydinge, het voornaamste gedicht in den 1667 door zijn vriend Arn. Bornius uitgegeven bundel: Christelicke Doodts-Betrachting is hiervan de weerklank. Kort na dezen, met onderworpenheid gedragen slag, trof hem een nieuwe ramp. 14 Sept. 1665 werd ons de oorlog verklaard door den munsterschen bisschop Bernard van Galen, die o.a. aanspraak maakte op de heerlijkheid Borculo; 17 Sept. werd ook Eibergen bezet. Sluyter had intusschen de vlucht moeten nemen, na zijn bezittingen naar Zutfen in veiligheid gebracht te hebben. Tijdens deze ballingschap vertoefde hij meest in den Haag, waar hij van den omgang met zijn vriend Johannes van Vollenhove genoot, die hem ook met G. Brandt in briefwisseling bracht. Eindelijk, na een ballingschap van 33 weken, kon hij in Mei 1666 opnieuw voor zijn geliefde gemeente optreden, staande in de volle kerk op een ladder, daar zijn preekstoel verwoest was. Zijn kinderen bleven bij hun grootmoeder in Deventer, zelf begon hij in zijn nu stille pastorie een kluizenaarsleven, beschreven en bezongen in zijn Buiten-Leven (1668), reeds in hetzelfde jaar te Delft opnieuw en vermeerderd uitgegeven als: Eensaem Huis-, Somer- en Winterleven. Een jaar later verscheen zijn Lof der Heilige Maagt Maria en de Triumpherende Christus, over sijne verrijsenis en Hemel-vaert, als mede een nieuwe stichtelijke bundel Vreugt- en Liefde-Sangen aan de Gemeinte J.C. binnen, en rondom in de buerten des kerspets van Eibergen. Neffens de misgeloovige misse, welk laatste stuk jaren later herdrukt werd in: Paepsche Sacramentsdag. Hier is bijgevoegt de mis-getoovige misse. Het eerste is nooit, van het tweede is maar een brok gedrukt geweest (Dev. 1701). Zijn meest bekende bundel verscheen in 1670: Eibergsche Sang-lust, of Geestelijke Liedekens, tot dienst der sang-lievende Gemeinte van Eibergen, met lofdichten o.a. van Const. Huygens en H. Sweerts. In het rampjaar 1672 werd Borculo opnieuw door de Munsterschen bezet. 20 Mei 1672 vluchtte S. opnieuw. Volgens een oud verhaal, nog lang in den Achterhoek in omloop, werd hij op zijn vlucht door een Roomsche geholpen. Tijdens deze tweede ballingschap nam hij eenigen tijd den dienst te Deventer waar en dichtte hij Jeremia's Klaeg-Liederen, op dicht- en sangmate, aan Justina van Nassau opgedragen. Met goedkeuring van zijn eibergsche gemeente nam hij in 1673 een beroep naar Rouveen aan. Hij kwam daar niet meer; in Dec. 1673 overleed hij te Zwolle ten huize van een zwager. Zijn Lyk-reden, aen de Gemeynte J.C. t' Eybergen Door hem selve, voor zijn dood, aldus in 't verborgen vaerdig gemaekt, werd na zijn dood uitgegeven. Zijn beide spreuken ‘Qui bene latuit, bene vixit’, en ‘Quanto secretius, tanto liberius’, zoo ook zijn overal voorkomend anagram: ‘Heer, suss lust my u will’, zijn teekenend voor zijn levensopvatting: heilige eenzaamheid verkoos hij boven het drukke levensgewoel, christelijke berusting gaf hem zijn geloof onder alles; door zijn vrome, eenvoudige liederen heeft hij zijn gemeente leeren zingen en eeuwen lang, tot diep in de 19e eeuw zelfs, heeft zijn poezie weerklank gevonden in de harten van vele geloovigen. Talloos vele malen werden zijn liederenbundels herdrukt; In 1839 verscheen er een verzamelde uitgaaf van ‘Met eene levensbeschrijving van den dichter uit aantekeningen van hem en zijn geslacht opgemaakt’, waarna er nog 4 ongedateerde drukken van verschenen. Zijn Lof der Heilige Maagt Maria verwekte verzet van roomschen kant. In 1671 verscheen van P. Theophilus Adami een Eerescherm der allerheiligste Maagt, Moeder Godts ... tegen het gedichte Lof der H. Maagt Maria van W. Sluiter. De bibliotheek van de Mij. der Ned. Letterkunde te Leiden bewaart 14 brieven van hem aan J. van Vollenhove, 1 aan een onbekende, de amsterdamsche bibliotheek bezit een gedicht in hs. uit het Album van Arn. Moonen, de Kon. Bibliotheek heeft een anagram op een los blaadje, waarschijnlijk uit een album amicorum gescheurd. Er zijn eenige portretten van hem: ten voeten uit, voor 't open raam aan een tafel met boeken zittend, een aan den haard, door J. Luiken voorkomende in zijn Eensaem Huis-, Someren Winterleven, en een door B. de Bakker gegraveerd met 4-regelig onderschrift van R. Schutte. Zie: Het Leeskabinet (Amst. 1864), 81-89; Geldersche Volksatmanak (1836), 150-159; J. te Winkel, De ontwikkelingsgang der Nederl. Letterk. II (Haarlem 1908), 305-310; H.W. Heuvel, Willem Stuyter van Eibergen (Eib. 1919); F. Muller, Beschrijvende catalogus van 7000 portretten (Amst. 1853), no. 4967; J.F. van Someren, Beschrijvende Catalogus van gegraveerde portretten enz. (Amst. 1891), 583. Ruys