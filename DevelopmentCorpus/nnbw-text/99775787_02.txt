AMES (William), niet te verwarren met Guil. Amesius (zie dl. VI, kol. 36). Hij kwam met John Stubbs en William Caton als een van de eerste kwakers in ons land. Dezen kwamen in 1655 voor het eerst uit Engeland hierheen. Wel hadden zij onder de doopsgezinden invloed, maar de overheid vervolgde hen. Zij waren in Amsterdam, Rotterdam en Gouda. De gereformeerde synoden van 1657 te Rotterdam en van 1659 te Gouda handelen over hen. Na een verblijf in Duitschland, ook te Danzig, keerde Ames na 1663 in ons land terug, en begaf zich naar Gelderland, Overijsel en Friesland, in welke laatste provincie ten jare 1662 een wet tegen ‘socinianen en kwakers’ was uitgevaardigd. Daarna verliezen wij hem uit het oog. Van hem zijn bekend: 23 vragen van Willem Ames en eenige andere geschriften in de Doopsgezinde bibliotheek te Amsterdam. Zie: Mennonitisches Lexikon I (Frankf. a.M. 1913), 55 v.; Chr. Sepp, Bibliotheek van Nederl. kerkgeschiedschrijvers (Leid. 1886), 425; J.C. van Slee, De Rijnsburger collegianten (Haarl. 1895), 388, 391; Catal. van de bibliotheek der Ver. Dpsg. gem. te Amsterdam (Amst. 1919), 118. Knipscheer 