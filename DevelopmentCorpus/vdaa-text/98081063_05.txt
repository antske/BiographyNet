MURANT (Emanuel), werd in 1622 te Amsterdam geboren en had Philip Wouwerman tot leermeester. In de school van dezen, verkreeg hij het helder en zilverachtig koloriet, dat zijn schilderwerk, bestaande vooral in dorpsgezigten met gebouwen, bruggen, hutten, bouwvallen enz. onderscheidt. ‘Deze zijn allen met de meeste zorg en oplettendheid naar het leven afgebeeld en tot een zoo opmerkelijken graad van uitvoerigheid gebragt, dat men met een vergrootglas de pannen en steenen der huizen zou kunnen tellen, en zulks zonder het stijve en pijnlijke, dat anders diergelijk treuzelwerk eigen is. De beeldjes die hij in zijne ordonnanties te pas bragt, beantwoordden aan het overige in schoonheid. Op de verkooping van van der Linden van Slingeland, gold een landschap van Murant f 190. -. Het was rijk gestoffeerd met  beeldjes, schapen en vogels, en had op den voorgrond boerenhuizen bij een sloot, en in het verschiet een groot gebouw en toren, in de manier van Paulus Potter. Hij reisde lang in Frankrijk en elders. en zette zich eindelijk te Leeuwarden neder, waar hij in 1700 overleed.   Zie Immerzeel.