LUCK (Willem). In het jaar 1787 was hij als kapitein in het legioen van den rijngraaf van Salm in het land gekomen, en in November daaraanvolgende gelicentieerd en op pensioen gesteld. Na de omwenteling van 1795 werd hij als luitenant-kolonel aangesteld in het leger van de Bataafsche republiek. Hij voerde in 1799 het bevel over het eerste batallon Jagers dat zich onder de bevelen van Daendels had geplaatst in de duinen, dáár waar de eerste troepen der Engelschen aan den Helder de landing beproefden. Toen de Jagers genoodzaakt werden terug te trekken, poogde Luck door het geven van een voorbeeld van onversaagdheid de verwarring te herstellen, hetgeen gelukte, waardoor den aftogt met orde kon worden voortgezet, doch Luck moest zijne dapperheid met het leven betalen, sneuvelende den 27sten Augustus 1799.