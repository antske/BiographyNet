Lid van de Tweede en Eerste Kamer, wethouder van Rotterdam en staatsraad. Dochter van een welgestelde Rotterdamse notaris. Hardwerkende intelligente juriste die niemand naar de mond praatte. Hield zich als Tweede Kamerlid vooral bezig met justitie (onder andere familierecht) en zette zich in voor de emancipatie van de vrouw. Presidente van de Vereniging voor Vrouwenbelangen en Gelijk Staatsburgerschap. Wethouder van financiën en cultuur met grote verdienste voor de havenstad. Had als bijnaam 'de ongekroonde koningin van Rotterdam'.