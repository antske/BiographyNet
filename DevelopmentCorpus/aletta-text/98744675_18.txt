
     Zij was de dochter van Frederik van Schurman (1564-1623) en Eva von Harff de Dreiborn (gest. 1637). Zij bleef ongehuwd. Anna Maria van Schurman stamt uit een van oorsprong Antwerpse familie. Als calvinisten hadden haar grootouders van vaders kant tijdens het bewind van de hertog van Alva die stad moeten verlaten. Via Frankfurt am Main belandde de familie in 1593 in Keulen. In 1615 verhuisde de familie van Schurman naar Utrecht, waar Anna Maria het grootste deel van haar leven zou blijven wonen.
     Anna Maria van Schurman doorbrak veel maatschappelijke conventies van haar tijd. Ze was een talenwonder. Zij was ook goed thuis in theologie en filosofie en zij onderhield een uitvoerige correspondentie met geleerde mannen en vrouwen in Europa. Haar pleidooi voor wetenschapsbeoefening door vrouwen bezorgde haar grote internationale bekendheid. In literaire kringen genoot ze veel aanzien. Veel 17e eeuwse werken waren aan haar opgedragen.
          