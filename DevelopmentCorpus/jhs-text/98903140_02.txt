Saul Sohlberg was de broer van Izak Levie Sohlberg en werd geboren in 1859. Het moré-diploma van het Ned. Isr. Seminarium behaalde hij in 1883. Hij was o.a. directeur van godsdienstschool van de NIHS en verrichtte regelmatig rabbinaatswerkzaamheden. In 1918 verkreeg hij de titel Rabbijn-Directeur.
 

 
Op 17 juli 1859 werd Saul Sohlberg in Amsterdam geboren als tweede zoon van rabbijn Mordechai Sohlberg. Het was een bekend geslacht van rabbijnen waarin Sohlberg opgroeide en de Sohlbergs mochten onder andere de bekende rabbijn Chacham Zwi tot hun voorouders rekenen. Op 11 november 1885 behaalde Saul Sohlberg het moré-diploma van het Nederlands-Israelitisch Seminarium. Zijn examen als mohel (= besnijder) had hij al in 1883 gehaald. Na onderwijzer aan de Meisjesschool en aan de Burgergodsdienstschool van de Nederlands-Israelitische Hoofdsynagoge te Amsterdam te zijn geweest, werd hij in 1888 directeur van de godsdienstschool en een jaar later directeur van de toen net opgerichte "Tusschenschool". Beide functies heeft hij tot zijn 70ste jaar bekleed.
 
 
Saul Sohlberg was ook als docent verbonden aan het Nederlands-Israelitisch Seminarium en sinds 1904 leraar van het Doodgraverscollege. Na regelmatig te hebben genomen aan de werkzaamheden van het Amsterdamse rabbinaat, verkreeg hij in 1918 de titel van rabbijn-directeur. Jaren achtereen was hij lid van de Commissie van Examinatoren voor godsdienstonderwijzers en van de examencommissie voor moheliem (besnijders). Daarnaast publiceerde hij diverse werken waaronder "Talmoed Thora of Genesis, woord voor woord in het Nederlandsch vertaald voor de Jeugd" (1904) en vertalingen van de Pentateuch en de Pijoetiem. Saul Sohlberg overleed in 1941 in Amsterdam.