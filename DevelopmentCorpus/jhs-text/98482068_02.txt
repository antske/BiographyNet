Benjamin E. Asscher was de zoon van Emanuel Asscher. Evenals zijn vader werd Benjamin chirurgijn. Van 1830 tot 1852 was hij verbonden aan het Ned. Isr. Ziekenhuis te Amsterdam.
 

 
Op 25 december 1785 werd Benjamin Emanuel Asscher geboren als zoon van de chirurgijn Emanuel Asscher. In die tijd was zijn vader één van de weinige joodse chirurgijns in Amsterdam. Net als zijn vader en zijn broers Salomon en Philip werd ook Benjamin chirurgijn. In 1809 legde hij daartoe het chirurgijnsexamen af. In 1812 verving hij zijn broer Salomon als chirurgijn bij de Hoogduitse Gemeente in Amsterdam. In 1815 werd hij tot algemeen armenchirurgijn aangesteld.
 
 
In 1824 trouwde Benjamin Asscher met Anna Benedictus de Goede. Toen hij in 1830 als opvolger van dr. Schreuder tot vroedmeester bij het Nederlands Israelitisch Ziekenhuis werd aangesteld, verbeterde Asscher daarmee zijn positie. Van 1830 tot 1852 werkte hij daar. Behalve chirurgijn en vroedmeester was hij ook één van de twaalf officiële stadsvaccinateurs, een positie die de overheid extra beloonde.