HOBOKEN, Anthony van , heer van Rhoon en Pendrecht (1830) en Cortgene
(1842), ondernemer (Rotterdam 4-11-1756 – Rotterdam
14-1-1850). Zoon van Jacobus van Hoboken, los arbeider, en Maria van
Aartbeeck. Gehuwd op 20-9-1807 met Anna Maria van den Heuvel
(1783-1862). Uit dit huwelijk werden 3 zoons en 7 dochters geboren, van
wie 2 dochters jong overleden. 
 Over Anthony van Hobokens afkomst en jeugd is weinig bekend. Hij
groeide op met een oudere en drie jongere zusters. Naar verluidt,
daalde het gereformeerde gezin waarin hij opgroeide van behoeftige naar
kommervolle omstandigheden af. Spelling en stijl van latere brieven en
van zijn holografisch testament doen een gebrekkige schoolopleiding
vermoeden. Anthony zal vroeg in de leer zijn gegaan, naar we mogen
aannemen in de boterhandel op Groot-Brittannië, die hij
omstreeks zijn achttiende uitkoos voor zijn eerste eigen zaken. 
 De jonge Van Hoboken startte voortvarend. Binnen vier jaar, in 1780,
kon hij al 4.000 gulden opnemen om uit te breiden. Weer zes jaar later
had hij – krap dertig – voldoende verdiend met wat
hij gekscherend de ‘Boter- en Kaaskraam’
(Oosterwijk (1983) 24) noemde om een huis op stand aan de Wijnhaven te
kopen. Hier vestigde hij ook zijn kantoor. In 1790 begaf hij zich in
het rederijbedrijf met de aanschaf van zijn eerste schip, waarna hij
zijn bezit geleidelijk uitbreidde. 
 Dit zakelijke succes van Van Hoboken is des te opmerkelijker gezien de
economische achteruitgang van de Republiek der Verenigde Nederlanden
die zich in het laatste kwart van de achttiende eeuw openbaarde.
Terwijl verscheidene gevestigde ondernemingen hun handel zagen
verlopen, ontdekten anderen nieuwe kansen. Mogelijkheden bood
bijvoorbeeld de vaart op Azië. Ondanks de vraag naar Europese
goederen onder de groeiende kolonistenbevolking had de Verenigde
Oost-Indische Compagnie (VOC) nooit veel werk gemaakt van de
oostwaartse handel. Compagniesschepen voeren hoofdzakelijk met ballast
uit, en de handelslading bleef beperkt tot muntspecie en de goederen
die de bemanning traditioneel mocht stuwen voor verkoop aan Kaap de
Goede Hoop of in Indië. Deze laadruimte stond de bemanning op
de terugreis eveneens ter beschikking, zodat er een niet onbelangrijke
goederenstroom tussen de Republiek en haar koloniën bestond
buiten het VOC-monopolie om. 
 Van Hoboken nam in 1788 een bestaande eenmanszaak over die zich op dit
verkeer toelegde. Hij sloot overeenkomsten met zakenlieden aan de Kaap
en in Batavia om hem daar te vertegenwoordigen en belaadde een
compagniesschip met uitgaande goederen ter waarde van bijna 40.000
gulden. Ter vergelijking: omstreeks 1790 kocht hij voor ongeveer
400.000 gulden per jaar aan kaas in. Verder bedroeg de factuurwaarde
van een VOC-retourvracht meestal zo’n 300.000 gulden. De
compagnie liet op de heenreis dus een aanzienlijke markt liggen. Van
Hobokens eerste bevrachting nam een flink deel van de beschikbare
laadruimte in, al bleef dit vooralsnog klein in verhouding tot zijn
zuivelhandel. 
 In 1789 belaadde Van Hoboken al drie schepen voor Indië met
een grote variëteit aan consumptiegoederen, zoals stoffen,
bier, wijn, kaas, gerookte zalm, Goudse pijpen, ijzerwerk,
schrijfpapier, verfwaren en glaswerk. Tegelijk knoopte hij
handelscontacten aan met een landgenoot die als koopman werkzaam was in
het Zuid-Chinese Kanton. Naarmate de VOC zijn greep op de handel
verloor, ontstond ook meer ruimte voor retourvrachten. Aanvankelijk
waren dat de klassieke koloniale waren als koffie, suiker en
specerijen, maar Van Hoboken wist ook een markt voor exotische dieren
te vinden, waarvoor zijn correspondenten allerlei vogels, apen, jonge
olifanten en zelfs neushoorns leverden. 
 Na de vestiging van de Bataafse Republiek in januari 1795 kwamen de
Noordelijke Nederlanden, als bondgenoot van het revolutionaire
Frankrijk, in oorlog met Groot-Brittannië. Hierdoor namen
zowel de commerciële kansen als de handelsbelemmeringen
exponentieel toe. Onder het nieuwe bewind moest de bankroete VOC haar
handelsmonopolie opgeven en de vaart op Azië openstellen voor
particuliere ondernemers. In 1797 en 1798 nam Van Hoboken deel in twee
scheepsreizen naar Indië. Eind 1800 of begin 1801 zond hij
zijn eerste eigen schip daarheen, binnen enkele maanden gevolgd door
een tweede. 
 Inmiddels telde Van Hobokens koopvaardijvloot omstreeks 1800 minstens
elf schepen, hoofdzakelijk kleine en middelgrote vaartuigen voor de
Europese vaart. Deze voeren onder de vlag van Denemarken of van
Noord-Duitse dwergstaatjes als Kniphausen en Papenburg, met papieren
die bij controle door de Royal Navy moesten aantonen dat het hier geen
contrabande maar neutrale handel betrof, die niet onder de Britse
blokkade viel. Deze opzet slaagde overigens lang niet altijd. Er werden
nogal wat schepen met lading en al in beslag genomen, maar het lukte
Van Hoboken telkens weer om vervanging te vinden. Zijn bedrijf
floreerde in ieder geval tot omstreeks 1810, toen de buitenlandse
handel als gevolg van Napoleons Continentale Stelsel geleidelijk aan
stilviel. De Rotterdamse ondernemer gebruikte de periode van zakelijke
slapte zowel nuttig, door in 1811 zitting te nemen in de acht jaar
tevoren in zijn woonplaats gevestigde Kamer van Koophandel, als
aangenaam, door in hetzelfde jaar een nieuw buitenhuis aan de oostkant
van Rotterdam te kopen. 
 Van Hoboken was ondertussen in 1807, op 51-jarige leeftijd, getrouwd
met de rooms-katholieke Rotterdamse Maria van den Heuvel, toen 24 jaar
oud. De hoogzwangere bruid had waarschijnlijk tot Van Hobokens
huispersoneel behoord, maar woonde nu tijdelijk bij diens zuster
Wilhelmina in Delft. Daar werd ook het huwelijk voltrokken om thuis
geen opzien te baren. Vijf weken later werd hun eerste kind geboren.
Het gezin zou uiteindelijk acht kinderen tellen en een hechte eenheid
vormen. 
 Bij gelegenheid van zijn huwelijk verklaarde Van Hoboken een vermogen
van omstreeks een half miljoen gulden te bezitten. Daarmee behoorde hij
tot de Nederlandse subtop, vlak achter grote Amsterdamse
firma’s als Hope &amp; Co., D. Crommelin &amp; Sn.,
of Insinger &amp; Co. Ook deze ondernemingen boekten over het
algemeen in de Bataafs-Franse tijd flinke winsten met een gevarieerd
handelsbedrijf. In een aantal opzichten verschilden zij echter van Van
Hobokens firma. Deze ondernemingen hielden zich weliswaar eveneens
intensief met de geldhandel bezig, maar konden beschikken over een
groter aanbod van scheepsruimte en hadden daarom meestal wel
scheepsparten, maar geen grote eigen rederij. Bovendien vermeden ze
diversificaties als de jeneverstokerijen, waarin Van Hoboken
participeerde, of de scheepswerf die hij – met het oog op het
naderende vertrek van de Fransen – in 1813 kocht. 
 Het herstel van de onafhankelijkheid leidde tot een kortstondige
hausse, maar het waren vooral buitenlandse firma’s die
hiervan profiteerden. De Noordelijke Nederlanden waren hun
bovenregionale verdeelfunctie voorgoed kwijt en beschikten niet langer
over het goederenaanbod, de schepen, het handelsnetwerk of de
concurrerende condities om die terug te winnen. Bovendien was de handel
op Azië en de West inmiddels in Britse en Amerikaanse handen
gekomen. Nederlandse kooplieden probeerden uit alle macht hun bedrijf
nieuw leven in te blazen, met op zijn best wisselend succes. Van
Hoboken zond dadelijk in december 1813 zijn schepen weer naar
Groot-Brittannië en vervolgens naar andere havens in Europa en
rond de Middellandse Zee. Dit deel van zijn bedrijf leek sterk op wat
later de wilde vaart ging heten: schepen voeren min of meer lukraak
tussen havens op zoek naar lading en kwamen daarvan terug met steeds
weer andere goederen. 
 Terwijl de Europese vaart zich tamelijk voorspoedig ontwikkelde, was
daarvan bij Van Hobokens intercontinentale handel geen sprake. Weer was
hij er snel bij. In oktober 1814 verwierf hij als eerste vergunning om
naar Indië te varen, waarna zijn schepen binnen vijf jaar zes
retourreizen ondernamen, inclusief een expeditie naar Japan. Tegelijk
onderzocht hij de handel op het Caribische gebied en Zuid-Amerika. In
de jaren 1815-1817 zond hij daar drie eigen schepen heen en belaadde
hij een vierde. De vaart op de West werd echter stopgezet. 
 De handel op de Oost rendeerde zo slecht dat Van Hoboken risicodragende
deelnemers nam. Eerst voer hij vanaf circa 1815 in halve rekening met
het Gentse handelshuis N.J. De Cock &amp; Frère. Maar
hieraan kwam in oktober 1823 een eind, omdat hij pertinent de voorkeur
bleef geven aan Rotterdam boven Antwerpen als ontschepingshaven van de
koloniale goederen. Vervolgens vormde Van Hoboken zijn Indische vaart
om tot een partenrederij naar oudvaderlands model door scheepsaandelen
aan beleggers te verkopen en die schepen voor hen te gaan beheren.
Daarmee verlegde hij het commerciële risico naar anderen,
terwijl hijzelf een vaste redersvergoeding kon opstrijken en bovendien
het aanzien van een scheepsmagnaat verwierf; de schepen bleven immers
zijn witte rederijvlag met de zwarte letters ‘AvH’
voeren. 
 Als vooraanstaande reder was Van Hoboken in november 1824 tevens
mede-initiatiefnemer van de Zuid-Hollandsche Maatschappij tot Redding
van Schipbreukelingen, die hij twintig jaar lang als
één van de directeuren diende. Hoewel hij zich
zijn leven lang afzijdig hield van politiek, liet Van Hoboken zich in
oktober 1816 wel kiezen tot lid van het kiescollege voor het
Rotterdamse stadsbestuur. Hij zou hierin tot zijn dood zitting houden.
Van Hobokens ondernemingslust en persoonlijkheid vielen bijzonder in de
smaak bij koning Willem I. De vorst bezocht de zakenman herhaaldelijk
thuis en zou ooit hebben verzucht dat, als hij niet koning Willem was,
hij Van Hoboken zou willen zijn. Verschillen van economisch inzicht
deden geen afbreuk aan deze waardering, misschien omdat Van Hoboken
zich pragmatisch schikte. Dit kwam onder meer tot uiting bij de
oprichting van de Nederlandsche Handel-Maatschappij in 1824, een door
de ‘koopman-koning’ naar de VOC gemodelleerd
onderneming om de koloniale handel te versterken. Hoewel Van Hobokens
Indische vaart nauwelijks floreerde, stelde hij particulier
ondernemerschap voorop en was hij dus tegen. Toch hielp hij loyaal de
statuten te redigeren. Vervolgens maakte hij als pragmatisch zakenman
volop gebruik van de nieuwe mogelijkheden door schepen in dienst van de
Handel-Maatschappij te stellen en in 1825 op zijn werf te beginnen aan
een ambitieus nieuwbouwprogramma, waarvoor hij een aparte
rederijmaatschappij oprichtte. Ondertussen zag Van Hoboken erop toe dat
het bedrijf geen al te ruime voorwaarden hanteerde. Hij was weliswaar
sinds 1831 commissaris, maar liet niet na de Handel-Maatschappij
openlijk te beconcurreren als het goedkoper kon. Niettemin ontstond er
een nauwe symbiose met dit semi-overheidsbedrijf. 
 Met een kapitaal van
een miljoen gulden had Van Hobokens onderneming omstreeks 1830 de
Nederlandse handelstop bereikt. Om verder maatschappelijk aanzien te
verwerven kocht hij in juli van dat jaar voor een kwart miljoen gulden
het ten zuiden van Rotterdam gelegen kasteel Rhoon met de bijbehorende
heerlijkheid Rhoon en Pendrecht. De nieuwbakken grootgrondbezitter was
zo trots op de met deze koop verworven titel dat hij zich sindsdien
steeds presenteerde als ‘Anthony van Hoboken, Heer van Rhoon
en Pendrecht’. In november 1842 voegde hij nog de
heerlijkheid Cortgene bij Alblasserdam aan zijn bezittingen toe. 
 Al bleef Van Hoboken betrokken bij belangrijke beslissingen, de
dagelijkse leiding van de onderneming droeg hij geleidelijk over aan
zijn drie zoons, sinds 1832 medefirmanten. Het bedrijf heette
sindsdien: A. van Hoboken &amp; Zonen, reders en zeehandelaren te
Rotterdam. Al zijn kinderen woonden op dat moment nog thuis en
vergezelden hun vader als hij voor zaken naar Amsterdam moest.
Pas voorbij de tachtig ging Van Hoboken het rustiger aandoen. 
 Vergaderingen van de Kamer van Koophandel bezocht hij sinds 1839 niet
meer; in 1844 trok hij zich terug uit de directie van de
reddingmaatschappij en vijf jaar later ook als commissaris van de
Handel-Maatschappij en de Kamer van Koophandel. Hij overleed op ruim
93-jarige leeftijd, niet in zijn buitenhuis of op zijn kasteel
– ’s zomers zijn weekendverblijf – , maar
thuis aan de Rotterdamse Wijnhaven, waar hij zoveel bedrijvigheid had
ontplooid. Werkzaam van de Pruikentijd tot het tijdvak van ‘Jan
Salie’ toonde Anthony van Hoboken aan dat de ingrijpende
economische structuurveranderingen ondernemers in de periode 1780-1850
volop kansen boden. Hij was zeker niet de enige dynamische en
inventieve zakenman die deze wist te vinden en te benutten, maar wel
één van de markantste. 

 Literatuur: 
 
 A. Hoynck van Papendrecht, Gedenkboek A. van Hoboken &amp; Co.,
1774-1924 (Rotterdam 1924). 
 W.M.F. Mansvelt, Geschiedenis van de Nederlandsche Handel-Maatschappĳ 
(2 dln.; Amsterdam 1924-1926). 
 J.C. Ramaer, lemma in: Nieuw Nederlandsch Biografisch Woordenboek IX
(Leiden 1933) 364-365. 
 Bram Oosterwijk, Koning van de koopvaart. Anthony van Hoboken
(1756-1850) (Rotterdam 1983; 2de aangev. dr.; Amsterdam 1996). 
 J.R. Bruijn en E.S. van Eyck van Heslinga, Maarten Schaap, een
Katwijker ter koopvaardij (1782-1870). Een biografie en een dagboek 
(Amsterdam 1988). 
 Paul van de Laar, Stad van formaat. Geschiedenis van Rotterdam in de
negentiende en twintigste eeuw (Zwolle 2000). 
 
 Portret: 
Schilderij, olieverf op doek (circa 1840-1845) door Jacob Spoel (detail); Collectie kasteel Rhoon, in langdurig bruikleen van Museum
Boymans-Van Beuningen te Rotterdam (afgebeeld in: Maritieme
Geschiedenis der Nederlanden III (Bussum 1977) 102). 
 Joost Jonker