Dieben, Lodewijk Ferdinand (artiestennaam Lou Bandy ), revueartiest ('s-Gravenhage 19-4-1890 - Zandvoort 24-6-1959).

 Zoon van Franciscus Albertus Jacobus Dieben, metselaar, later
 gemeentebode, en Frederika Wilhelmina Ninaber. Gehuwd op
 21-6-1921 met Mathilde Eugenie Else K&uuml;ch (1890-1944),
 pianiste en danseres. Uit dit huwelijk werd 1 dochter geboren. Na
 haar overlijden gehuwd op 27-7-1948 met Clasina Franke
 (1925-1975). Dit huwelijk bleef kinderloos. Na echtscheiding
 (9-3-1949) gehuwd op 15-8-1952 met Carla Jacoba van den Hurk
 (1933-1976). Dit huwelijk, dat kinderloos bleef, werd op
 16-4-1958 ontbonden.
 

 

 
 
 
 Lou Dieben groeide op in een Haagse volksbuurt als jongste
 van een gezin met vijf kinderen. Hoewel er in het gezin armoede
 heerste, werd er veel gezongen. Als moeder niet getroffen was
 door hoofdpijnaanvallen en depressieve buien, placht ze achter
 de wastobbe zelfbedachte teksten te zingen. Lou bezocht de
 lagere school waar de later beroemde pedagoog Jan Ligthart
 bovenmeester was. Op school werd veel aandacht aan zang en
 voordracht gegeven. Daarin blonk Lou meer uit dan in leren. 
 Na de lagere school was Dieben achtereenvolgens piccolo in
 een Haags hotel, huisbediende bij de Holland-Amerikalijn en
 straatzanger in Londen. In 1908 vervulde hij zijn dienstplicht
 bij de marine. Na zijn diensttijd ging Dieben weer varen. De
 mobilisatie in 1914 bracht hem terug in militaire dienst. Hij
 werd gedetacheerd op de marinewerf in Amsterdam. Onder zijn
 kornuiten was hij populair als liedjeszanger en grappenmaker,
 maar hij kon zich moeilijk schikken in de militaire discipline.
 Om die reden werd hij in 1915 ongeschikt verklaard voor de
 dienst. 
 Dieben ging serieus werk maken van een carri&egrave;re als
 zanger en conferencier. In 1915 vormde hij met zijn vier jaar
 oudere broer Wil het duo 'The Bandy Brothers', een omkering van
 de twee lettergrepen van hun achternaam Dieben ('Die-ben').
 Door veelvuldige ruzies was hun gezamenlijke optreden echter
 geen lang leven beschoren. Toen zij na korte tijd uit elkaar
 gingen behield Lou de naam Bandy, terwijl Wil zich Willy Derby
 ging noemen. 
 Moeizaam baande Bandy zich een weg in artiestenland. Hij
 trad met gelegenheidsgezelschapjes onder meer op voor de
 gemobiliseerde militairen. Hij kreeg steun van de pianiste en
 danseres Eugenie K&uuml;ch, met wie hij na enkele jaren
 samenwonen in 1921 trouwde. Zij was een Duitse
 officiersdochter, die Bandy nettere omgangsvormen bijbracht en
 hem stimuleerde om beschaafd Nederlands te spreken. Ook
 zakelijk nam zij in de beginjaren het voortouw. Bandy kreeg
 engagementen in betere theaters als 'Flora' in Amsterdam en het
 Gebouw voor Kunsten en Wetenschappen in Rotterdam. 
 In 1919 ging Bandy platen opnemen, en dat zou hij zijn hele
 verdere carri&egrave;re blijven doen. De teksten van zijn liedjes
 waren gedurende de eerste drie jaren vrijwel allemaal van de
 hand van 'Ferry', waarachter tekstschrijver Ferry van Delden
 schuilging. De samenwerking met Eugenie K&uuml;ch bleek
 vruchtbaar. In 1923/1924 schreef het echtpaar ruim vijftien
 succesnummers. Het waren gevoelige en sentimentele liedjes,
 zoals 'Het graf van den onbekenden soldaat', 'Zwervers
 Kerstnacht' en 'Overschotje'. De doorbraak waarvoor Bandy zo
 hard gewerkt had, was gekomen. Hij werd veel gevraagd, zijn
 platen werden goed verkocht en zijn gage steeg. 
 In 1927 kwam het tot een nieuwe samenwerking met zijn broer
 Willy Derby. Met een eigen gezelschap voerden zij in het Haagse
 'Trianon-Theater' de groots opgezette revue 
  Vergeet je me niet? 

 op. De teksten waren van Ferry van Delden. Bandy en Derby
 traden afzonderlijk op, niet als duo. Afgezien van wat
 plagerijen over en weer verliep de samenwerking redelijk. De
 revue was in Den Haag een groot succes, maar een aansluitende
 tournee was geen lang leven beschoren. 
 In 1931 werd Bandy door manager Bob Peters ge&euml;ngageerd
 om de rol van zanger en humorist te spelen in diens pas
 opgerichte Nationale Revue. In het programmaboekje van de
 eerste revue 
  Hallo hierheen 

 - geschreven door Philip Pinkhof onder de naam 'Rido' - stonden
 naam en foto van Bandy nog niet op de omslag. Dat werd in de
 volgende jaren anders. Bandy werd de grote publiekstrekker van
 de Nationale Revue. Hij vergrootte zijn populariteit door een
 scherp ontwikkeld gevoel voor publiciteit. Zo wandelde hij in
 1936, omstuwd door fotografen, bij wijze van stunt met een geit
 door de binnenstad van Den Haag om reclame te maken voor de
 revue 
  Vooruit met de geit 

 . Van een groot aantal liedjes - in het bijzonder de
 titelnummers van de revues, zoals 'Zoek de zon op' (1936) en
 'Schep vreugde in 't leven' (1937) - stonden de tekst en de
 muziek op naam van Bandy zelf. In hoeverre hier spookschrijvers
 aan het werk zijn geweest is niet na te gaan. 
 De revues brachten Bandy grote populariteit en rijkdom. Hij
 brak met de traditie om als verklede komiek op te treden. Zijn
 strohoed - met handig erin geplakte spiekbriefjes - was zijn
 handelsmerk. In smetteloos kostuum zong hij met nasale stem
 zijn liedjes. De inhoud had meestal niet veel om het lijf, maar
 de opgewekte toon deed het publiek blijkbaar de zorgen van de
 economische crisis vergeten. Bandy's grootste kracht school in
 zijn gesproken voordracht. Zijn verbindende teksten tussen de
 opeenvolgende nummers groeiden uit tot half
 ge&iuml;mproviseerde conferences, gelardeerd met moppen. Hij
 schoof daarin dicht tegen het cabaret aan met zijn commentaar
 op de wereld: 'Agent, hoe kom ik hier zo snel mogelijk naar het
 ziekenhuis?' 'Steekt u hier maar over'. Met zijn directe - soms
 beledigende - reacties op het publiek kan Bandy een stand-up
 comedian avant la lettre genoemd worden. Tegen een te laat
 binnenkomende dame: 'H&eacute; Marie, leuk dat je ook komt. Ik
 had je met kleren aan niet zo gauw herkend.' 
 Lou Bandy was als gevierd artiest al vroeg betrokken bij de
 Nederlandse geluidsfilm. In 1929 was hij te zien - en via een
 synchroon meelopende grammofoonplaat te horen - in een van de
 filmpjes die Hofstad Film liet maken van bekende Nederlandse
 artiesten. Twee jaar later trad hij op in 
  Zijn belooning 

 , de eerste korte Nederlandse speelfilm met geluid. In 1934 had
 Bandy een belangrijk aandeel in de speelfilms 
  Het meisje met den blauwen hoed 

 , waarin hij de liedjes 'Al in de petoet' en 'Vaste verkeering
 is niets voor een soldaat' vertolkte. Zijn laatste rol speelde
 hij in 1935 naast Fien de la Mar in de geflopte film 
  Het leven is niet zoo kwaad 

 . 
 Al die tijd was Bandy verbonden aan de Nationale Revue van
 Peters, met wie hij in de opeenvolgende jaren acht
 revueprogramma's bracht. In 1939 stapte hij over naar het
 revuegezelschap 'Jong Nederland' van mevrouw L.
 Bouwmeester-Sandbergen. Ook hier droeg het publiek hem op
 handen. Voor zijn directe omgeving, in het bijzonder voor
 collega's, gold dat minder. Bandy was ijdel en grillig. Hij kon
 het slecht verdragen als een collega hem naar de kroon stak. Al
 improviserend bleef hij dan soms zo lang aan het woord dat er
 voor de collega nauwelijks tijd en ruimte overbleef. Hij kon
 collegiaal en charmant zijn zolang de ander in zijn schaduw
 bleef. Hij leefde op bewondering en aandacht. In ruzies legde
 hij snel het laagje beschaving af dat hij met hulp van zijn
 vrouw had aangeleerd. Hij bediende zich dan dikwijls van grove
 taal met zijn oude Haagse accent. 
 In 1941, tijdens de Duitse bezetting, nam Bandy zitting in
 een adviesraad voor de vakgroep Kleinkunst, die het departement
 voor Volksvoorlichting en Kunsten moest adviseren bij de
 oprichting van de Kultuurkamer. Zijn medewerking aan deze door
 de bezetter ingestelde organisatie kan eerder toegeschreven
 worden aan na&iuml;viteit dan aan enige politieke stellingname.
 Bandy liet zich gemeenlijk leiden door de algemene stemming
 onder zijn publiek. Dat leidde tot een op het nippertje
 afgeblazen arrestatie wegens een te nationalistisch liedje in
 1942. 
 In 1943 werd Bandy als bekende Nederlander opgesloten in het
 gijzelaarskamp in het Brabantse Haaren. Hij stortte geestelijk
 in, deed een al of niet gespeelde su&iuml;cidepoging en werd
 tijdelijk in een zenuwinrichting opgenomen. Eind 1943 werd
 Bandy vrijgelaten. Zijn vrouw Eugenie was toen al geruime tijd
 ziek. Begin februari 1944 overleed zij. Bandy had het niet zo
 nauw met de huwelijkstrouw genomen, maar Eugenie zag de
 escapades door de vingers, op een moederlijke manier bleef zij
 haar man steunen. Bandy bleef achter met zijn zestienjarige
 dochter Lous in de villa in Doorn waar hij sinds 1942
 woonde. 
 Na een onderdanige brief aan de bezetter mocht Bandy na zijn
 vrijlating weer optreden. Maar dat duurde niet lang. Hij liet
 zich weer te veel meeslepen door het publiek en maakte
 anti-Duitse toespelingen op het toneel. Uiteindelijk werd op
 Duits bevel zijn inschrijving bij de Kultuurkamer geannuleerd,
 dat maakte verder optreden onmogelijk. Hij moest zich beperken
 tot incidentele besloten voorstellingen aan huis. 
 Het eerste optreden na de oorlog in juni 1945 in het
 Amsterdamse Concertgebouw liep uit op een rel. Het gerucht deed
 de ronde dat Bandy met de vijand gecollaboreerd had. De brief
 die hij in 1943 aan de bezetter had geschreven met het verzoek
 om weer te mogen optreden was boven tafel gekomen. Toen leden
 van de Binnenlandsche Strijdkrachten Bandy probeerden te
 arresteren, bewees Bandy opnieuw zijn meesterschap in het
 bespelen van het publiek. Hij had daar geen toneel voor nodig.
 'Als ik iets misdaan heb, stenig mij dan!', riep de in zijn
 hart blode Bandy. Het publiek applaudiseerde en de
 Strijdkrachten vertrokken. Zijn optreden kon doorgaan en de
 arrestatieofficier verontschuldigde zich later schriftelijk.
 Hij liet weten dat hij de gewraakte brief uit het dossier had
 gelicht. 
 De erotische avonturen gingen na de dood van Eugenie door.
 Bandy, die de naam had vaak overdreven zuinig te zijn,
 spendeerde soms grote bedragen aan zijn vriendinnen. De
 bewondering die hij daarbij afdwong, was voor hem zeker zo
 belangrijk als de veroveringen zelf. In 1948 leidde zo'n
 liaison tot een huwelijk van slechts enkele maanden met de 35
 jaar jongere Sinia Franke. 
 Bandy was v&oacute;&oacute;r alles revueartiest. Hij behoorde
 tot degenen die deze vorm van amusement v&oacute;&oacute;r de
 oorlog grote populariteit hadden bezorgd, terwijl anderzijds de
 revue hem groot had gemaakt. Maar de gloriedagen hiervan waren
 na de oorlog grotendeels voorbij. Nog &eacute;&eacute;n keer, in
 1947, stond hij in een revue, 
  Den Haag op stelten 

 , samen met Heintje Davids. Allengs zag Bandy zich gedwongen
 nieuwe werkterreinen te zoeken. Hij werkte in
 vari&eacute;t&eacute;, in voorprogramma's van bioscopen en in
 allerlei gelegenheidsensembles. In de jaren vijftig was hij
 geregeld te beluisteren in het AVRO-radioprogramma 
  De Bonte Dinsdagavondtrein 

 . 
 Bandy was getraumatiseerd uit de oorlog gekomen. Hij werd
 onzeker op het toneel en was bang zijn tekst kwijt te raken.
 Zijn leeftijd speelde hem ook parten, zijn stem was
 achteruitgegaan. De platenproductie kwam vrijwel tot stilstand.
 Nu Bandy zijn narcistische behoefte aan applaus steeds minder
 bevredigd zag, nam zijn pathologische vrees voor ziekte en dood
 toe. 
 In 1950 kwam Bandy in contact met Carla van den Hurk, een
 meisje van vijftien jaar dat aan het toneel wilde. Zij was van
 zeer eenvoudige komaf. Bandy haalde haar in huis en leidde haar
 op. Aanvankelijk was het een leerling-leermeesterverhouding,
 maar op den duur ging de erotiek meespelen. In 1952 trouwde
 Bandy met de 43 jaar jongere Carla. Zij kochten hotel 'Lion
 d'Or' in Haarlem, waar Bandy artiesten, onder wie zichzelf,
 wilde laten optreden. Het werd geen succes. In 1958 werd het
 hotel weer van de hand gedaan en kocht het paar een flat in
 Zandvoort. 
 Bandy heeft nooit een volwassen relatie met een vrouw kunnen
 onderhouden. Zijn eerste echtgenote, Eugenie, vervulde een
 moederlijke rol; zijn vele vriendinnen waren gekochte objecten.
 Carla was de 'Eliza Doolittle' die door Bandy als een
 'Professor Higgins' werd gemodelleerd. Maar toen zij uitgroeide
 tot een volwassen, onafhankelijke vrouw kon Bandy haar niet
 meer aan. Hij werd enige tijd opgenomen in de Valeriuskliniek
 te Amsterdam. Na vele ruzies scheidden zij in 1958. 
 De tegenslagen die hij ervoer als hem persoonlijk aangedane
 krenkingen kwamen hard aan. In 1959 maakte Lou Bandy een einde
 aan zijn leven. Een groot artiest, die mede bepalend is geweest
 voor het gezicht van de revue in Nederland, een moeilijk mens
 voor anderen, maar vooral voor zichzelf, was ten onder gegaan.
 Hij had zijn roem overleefd. 
 
 A: Archief-Lou Bandy en persdocumentatie in het Theater
 Instituut Nederland te Amsterdam. 
 
 P: 
 'Voorlopige discografie van Lou Bandy' in de onder L
 genoemde publicatie van Blijleven, 'Lou Bandy', 170-179.
 Aanvullingen en correcties op de discografie van Lou Bandy in
 de onder L genoemde publicatie van Blijleven, 'Vervolg',
 269-270. Van de 321 liedjes die van Lou Bandy bewaard zijn
 gebleven, staan er 24 op de CD 
  Lou Bandy 

 (Serie Amusement Klassieken van het Theater Instituut Nederland
 1996; Favorite Fav 1-95195). 
 
 
 L: Behalve necrologie&euml;n op 25-6-1959 in o.a. 
 Algemeen Dagblad 

 , 
 Algemeen Handelsblad 

 , 
 Het Parool 

 en 
 De Telegraaf 

 : H.P. van den Aardweg, 
 Schenk mij uw glimlach! Het leven van Lou Bandy 

 (Amsterdam 1950); Han Peekel, 
 Lou Bandy, van wandluis tot landhuis 

 (Bussum 1977); Dries Krijn, 'Het lied wordt schlager: Bandy', in
 idem, 
 Bonte pracht, vederdracht. Geschiedenis van de revue in
 Nederland 

 (Zutphen 1980) 117-130; Piet Hein Honig, 
 Acteurs- en kleinkunstenaarslexicon 

 (Diepenveen 1984) 29; Henk van Gelder en Jacques Kl&ouml;ters, 
 Door de nacht klinkt een lied. Amusement in Nederland,
 1940-1945 

 (Amsterdam [etc.] 1985); Jacques Kl&ouml;ters, 
 100 jaar amusement in Nederland 

 ('s-Gravenhage 1987); Rinus Blijleven, 'Lou Bandy', in 
 De Weergever 

 11 (1989) 159-179; idem, 'Vervolg op het verhaal van Lou Bandy', 
 ibidem 

 11 (1989) 265-270; Nelly Jacobs, 'Het zonnetje in huis', in 
 Haarlems Dagblad 

 , 21-4-1990. 
 
 I: 

 Han Peekel, 
 Lou Bandy, van wandluis tot landhuis 

 (Bussum 1977) omslag. 
 Ben Leenders