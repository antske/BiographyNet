Westerdijk, Johanna , fytopathologe (Nieuwer-Amstel, gem. Amstelveen 4-1-1883 - Baarn 15-11-1961).

Dochter van Bernard Westerdijk, arts, en Aleida Catharina Scheffer.

 

 
 Johanna groeide op in een gegoed, intellectueel en kunstzinnig
artsenmilieu. Na een bezoek aan de lagere school volgde zij onderwijs
aan de Gem. HBS voor meisjes met 5-jarige cursus te Amsterdam, waar ze
in 1900 eindexamen deed. Na het behalen van de K IV akte (1904) -
waardoor zij bevoegdheid kreeg tot het lesgeven in plant- en dierkunde
in het middelbaar onderwijs - vertrok zij naar M&uuml;nchen om bij
prof. K. G&ouml;bel onderzoek te doen aan levermossen. Tijdens haar
studie had zij hiervoor een sterke belangstelling aan de dag gelegd. In
1905 ging zij naar prof. H. Schinz in Z&uuml;rich, waar zij in 1906
promoveerde op 
 Zur Regeneration der Laubmoose 

(Nijmegen, [1906]). 
 Op 15 maart 1906 vond haar benoeming plaats tot directrice van het
Phytopathologisch Laboratorium Willie Commelin Scholten. Onder
Westerdijks leiding ontwikkelde dit laboratorium zich van een op de
praktijk gericht instituut tot een instelling waar tevens gedegen
wetenschappelijk onderzoek werd verricht. In 1907 werd - op verzoek van
F.A.F.C. Went - tevens het Centraal Bureau voor Schimmelcultures in het
Laboratorium ondergebracht, een onderneming in 1903 door hem opgezet,
die in 1907 uit ca. 80 reincultures bestond. Onder leiding van Johanna
Westerdijk groeide de collectie zeer snel aan tot wel 11.000 soorten,
waarmee de grootste schimmelcollectie ter wereld was ontstaan. De
verkoop van schimmels uit deze collectie werd een der belangrijkste
bronnen van inkomsten. 
 In 1913 maakte Johanna Westerdijk een studiereis naar
Nederlands-Oost-Indi&euml;, Japan en de Verenigde Staten, waarbij vele
contacten werden gelegd, vooral in Indi&euml;, waar vele van haar
studenten een baan zouden vinden. Later zouden reizen naar Portugal en
Zuid-Afrika volgen. Op 14 maart 1917 vond haar benoeming plaats tot
buitengewoon hoogleraar in de fytopathologie aan de Rijksuniversiteit
te Utrecht, waarmee zij de eerste vrouwelijke hoogleraar in Nederland
was. Op 5 mei 1930 aanvaardde zij tevens een buitengewoon
hoogleraarschap in de fytopathologie aan de Universiteit van Amsterdam.
Westerdijk was een goed docente, en schiep voor de studenten ruime
mogelijkheden om voor het doctoraal examen biologie de fytopathologie
als bijvak te kiezen en om op dat vakgebied te promoveren. De eerste
promotie onder haar leiding vond plaats in 1922, en de 56ste en laatste
in 1952. Op 2 februari 1921 vond de verhuizing van het Laboratorium
Willie Commelin Scholten plaats van Amsterdam naar Baarn, waar Johanna
Westerdijk een moestuin en een kas ter beschikking werden gesteld voor
het doen van wetenschappelijk onderzoek. In 1927 en 1929 vonden enkele
ruimtelijke uitbreidingen plaats. Als gevolg van haar slechte ogen
moest Johanna Westerdijk het wetenschappelijk werk gaandeweg aan haar
medewerkers overlaten, maar haar geweldige organisatorische kwaliteiten
kon zij ten volle blijven ontplooien. In dit verband moge gememoreerd
worden dat zij het Centraal Bureau voor Schimmelcultures niet dan met
grote moeite door de oorlog heeft geloodst door er bijtijds voor te
zorgen dat grote agar-voorraden waren ingeslagen. 
 Johanna Westerdijk stond bekend als zeer gastvrij, zeer muzikaal en
groot liefhebster van feestjes. Hoewel geen feministe of voorstandster
van vrouwenbewegingen, was zij actief binnen de Nederlandse vereniging
van vrouwen met academische opleiding en de International Federation of
University Women; op het congres van 1932 werd zij tot presidente van
laatstgenoemde organisatie gekozen, waarbij de beheersing van meer
talen haar goed van pas kwam. 
 Westerdijks wetenschappelijke verdiensten vonden o.a. erkenning in
haar benoeming tot lid van de Koninklijke Nederlandse Akademie van
Wetenschappen (1951) en in de verlening van eredoctoraten aan de
universiteiten van Upsala (1957) en Giessen(1958). 
 In 1952 werd Johanna Westerdijk als directrice van het Laboratorium
Willie Commelin Scholten en als hoogleraar opgevolgd door L.C.P.
Kerling; het Centraal Bureau voor Schimmelcultures bleef nog tot 1958
aan haar zorgen toevertrouwd, waarna de leiding werd overgenomen door
mevrouw A. van Beverwijk (1963); hiermee kwam de scheiding tot stand
tussen Laboratorium en Bureau. 
 Na haar terugtreden openbaarden zich spoedig verschijnselen van
aderverkalking. Op 15 november 1961 volgde haar overlijden. 
 
 P: Niet volledige bibliografie in onder L genoemd werk van M.P.
L&ouml;hnis. 
 
 L: Extra nummer gewijd aan Johanna Westerdijk in 
 Vakblad voor biologen 

12 (1931) 125-156 ter ere van haar zilveren jubileum als directrice van
het Laboratorium Willie Commelin Sch&ouml;lten; Westerdijk-nummer van
het 
 Tijdschrift over plantenziekten 

58 (1952) 6 (nov./dec.) 199-268; V.J. Koningsberger, in 
 Jaarboek der Koninklijke Nederlandse Akademie van Wetenschappen
1961-1962, 

305-311; M.P. L&ouml;hnis, in 
 Mededelingen van de Nederlandse vereniging van vrouwen met
academische opleiding 

28 (1962) 1 (febr.) 9-11; idem, 
 Johanna Westerdijk, een markante persoonlijkheid 

[Wageningen, 1963] met o.a. een lijst van gedenkschriften en
proefschriften van promovendi. 


 I: Jaarboek der Koninklijke Nederlandse Akademie van Wetenschappen
1961-1962 (Amsterdam 1962) Afbeelding tegenover pagina 305.


 P. Smit