Buitendijk, Alida Margaretha , zo&ouml;loge (Leiden 1-4-1903 - Leiden 12-9-1950).

Dochter van Pieter Buitendijk, scheepsarts, en Marrigje de Graaf. Zij
was ongehuwd.



 
 Alida Buitendijk bezocht te Leiden de lagere school en de
meisjes-HBS met 5-jarige cursus. Daarna studeerde zij biologie aan de
Leidse universiteit, waar zij bij haar vrij gefortuneerde ouders bleef
wonen. Door haar vooropleiding kon zij niet de gewone universitaire
studie voltooien, maar moest genoegen nemen met de middelbare akte K
IV, die zij op 15 december 1926 verwierf. Tijdens haar studie toonde
zij grote interesse voor de systematische zo&ouml;logie, welke tot
uiting kwam in haar toenmalige onderzoekingen over inlandse Collembola
(springstaarten), vooral met de bedoeling een prijsvraag te
beantwoorden, die in 1926 door de Nederlandsche Entomologische
Vereeniging was uitgeschreven. Haar belangstelling voor de
zo&ouml;logie erfde zij stellig van haar vader, die als scheepsarts van
de stoomvaartmaatschappij Nederland tussen 1900 en 1930 op zijn vele
reizen naar en van het toenmalige Nederlands- Oost-Indi&euml;
belangrijke collecties zeedieren, vooral vissen, bijeenbracht, met de
bedoeling deze later wetenschappelijk te onderzoeken; deze collecties
schonk hij grotendeels aan het Rijksmuseum van Natuurlijke Historie.
Zijn dochter verstevigde de banden met dit museum door er op l oktober
1930 in dienst te treden als schrijfster 2e klasse. Al spoedig bleek
dat haar wetenschappelijke belangstelling en aanleg een betere positie
rechtvaardigden, doch pas op l januari 1937 werd zij bevorderd tot
laborante en op 31 januari 1938 tot assistente in vaste dienst. Haar
werd in de afdeling Arthropoda (geleedpotigen), onder de conservator
H.C. Blote, het toezicht opgedragen over de Collembola en over alle
niet tot de insecten behorende groepen van die afdeling (Crustacea ==
schaaldieren, Chelicerata etc.). Op l januari 1944 werd zij bevorderd
tot conservator van de nieuw gevormde afdeling Arthropoda non Insecta,
een functie die zij tot haar dood behield. Naast dit wetenschappelijk
beroep heeft zij zich in haar vrije tijd intensief met de padvinderij
beziggehouden. 
 In de tijd dat mej. Buitendijk een administratieve rang bekleedde
vond zij de gelegenheid om, naast het museum-technische werk, haar
reeds tijdens haar studie begonnen onderzoekingen over de Collembola
voort te zetten; deze onderzoekingen zouden ten slotte in 1941 leiden
tot de samenvattende publikatie van het deel 
 Collembola 

in de serie 
 Fauna van Nederland. 

Op aandrang van de directeur van het museum, H. Boschma, was zij al na
1935 onderzoekingen over Decapoda Crustacea van de groepen der
Paguridea (heremietkrabben) en Brachyura (krabben) begonnen. Een
tiental belangrijke publikaties over Indo-Westpacifische soorten
verscheen van haar hand, grotendeels gebaseerd op het uitgebreide
materiaal verzameld door de Snellius-expeditie (1929-1930) in de
oostelijke Indische Archipel (Paguridea, Dromiacea, Oxystomata,
Oxyrhyncha, Atelecyclidae en Xanthidae). Verder publiceerde zij
belangrijke bijdragen over de krabbenfauna van Mexico, Malaya en
Zuid-Afrika. Zij stelde ook een voorlopige catalogus samen van de zeer
belangrijke collectie Acari (mijten), die door wijlen A.C. Oudemans,
een van de belangrijkste autoriteiten op het gebied van deze diergroep,
aan het museum nagelaten was. Deze catalogus werd in 1945
gepubliceerd. 
 Door haar vroegtijdige dood bleven enkele door haar begonnen grote
projecten, zoals een revisie van de familie der Xanthidae, onvoltooid.
De bewerking der Brachyura voor de serie 
 Fauna van Nederland 

werd door haar be&euml;indigd, doch is helaas niet gepubliceerd. Zij
vermaakte haar gehele zo&ouml;logische bibliotheek en een aanzienlijk
geldbedrag aan het Rijksmuseum van Natuurlijke Historie. Van deze som
werd het Alida M. Buitendijk Fonds opgericht, bedoeld om
wetenschappelijke reizen van stafleden van het Museum geheel of
gedeeltelijk te bekostigen. 
 Mej. Buitendijk was een onderzoekster van uitzonderlijke
bekwaamheden, die allerlei moeilijke kwesties op haar vakgebied op
ingenieuze manier wist op te lossen. Haar publikaties waren zeer
zorgvuldig opgezet en met grote accuratesse uitgewerkt. Ondanks het
feit dat zij op jeugdige leeftijd overleed heeft zij de kennis van de
door haar onderzochte diergroepen zeer bevorderd. 
 
 P: Behalve in de tekst vermeld werk zijn haar entomologische
publikaties te vinden in onder L genoemde 
 Entomologische Berichten. 

Naast haar omvangrijke acarologische catalogus, in 
 Zoologische Mededelingen 

... 24 (1945) 281-391, publiceerde zij 14 carcinologische
artikelen. 
 
 L: H. Boschma, in 
 Entomologische Berichten 

13 (1950) 306 (l december) 177-178; idem, in 
 Vakblad voor Biologen 

30 (1950) 10 (oktober) 174-175; J E. Leene, in 
 Mededelingen van de Nederlandse Vereniging van Vrouwen met
Academische Opleiding 

16 (1950) 4 (oktober) l. 
 L.B. Holthuis