Delprat, Guilla&uacute;me Henri Marie , bankier (Rotterdam 25-5-1867 - Utrecht 20-4-1951).

 Zoon van Daniel Henri Delprat, administrateur van het Bataafsch
 Genootschap, en Petronella Rueb. Gehuwd op 20-5-1897 met Adriana
 Johanna Obreen. Uit dit huwelijk werden 3 dochters geboren. Na
 haar overlijden (3-4-1923) gehuwd op 15-12-1925 met Fannij Jeanne
 Nachenius. Uit dit huwelijk werden geen kinderen geboren.
 

 

 Delprat bezocht het Gymnasium Erasmianum te Rotterdam. Hij
 studeerde rechten te Leiden, waar hij in 1894 zijn studie
 afsloot met een dissertatie getiteld 
  Opmerkingen naar aanleiding van herbeleening en
 herprolongatie 

 (Rotterdam, 1894). In de loop der jaren zouden nog talrijke
 publikaties van zijn hand verschijnen. De titel van zijn
 proefschrift gaf reeds de richting van zijn latere
 carri&egrave;re aan. Zijn studententijd karakteriseerde hij later
 als 'ook voor mij gelukkige, vroolijke jaren'. Hij was lid van
 het Leidsch Studentencorps en was in 1890 president van
 Soci&euml;teit Minerva. Die functie had in 1887 G. Vissering,
 de latere president van De Nederlandsche Bank, bekleed en
 ongetwijfeld was het mede aan die vroegere corpsrelatie te
 danken dat Vissering in 1915 Delprat als eerste op de
 voordracht zou plaatsen voor de benoeming tot
 directeur-secretaris van deze instelling. 
 Na zijn promotie vestigde Delprat zich aanvankelijk als
 advocaat en procureur in zijn geboortestad. De advocatuur bleek
 hem echter onvoldoende aan te trekken. Een van zijn
 karakteristieke uitspraken was: 'Als advocaat heb je altijd met
 schavuiten te maken, is het niet je tegenpartij, dan is het je
 eigen cli&euml;nt.' In 1896 aanvaardt hij dan ook de functie
 van adjunct-secretaris van de Spaarbank te Rotterdam, in 1899
 wordt hij secretaris en in 1904 directeur. In deze tijd krijgt
 de combinatie van zijn eigenschappen visionair denken en
 voortvarend daadkrachtig opereren duidelijk vorm. Teneinde meer
 inzicht te krijgen in een doelmatige organisatie van de
 spaarbank en het spaarbankwezen gaven de commissarissen hem
 gelegenheid buitenlandse spaarbanken te bezoeken. In 1906 werd
 een nieuw gebouw betrokken beantwoordend aan het criterium dat
 de grote spaarbankdeskundige E. Rostand te Marseille hem onder
 de aandacht had gebracht: 'Om een goed organisch geheel te
 krijgen, moet men beginnen met alle onderdeelen op de juiste
 plaats te zetten om daar dan een huis omheen te bouwen.'
 Tijdens het directoraat van Delprat ontwikkelt de Spaarbank te
 Rotterdam zich tot de meest vooruitstrevende in Nederland,
 zowel op het terrein van organisatie, van nieuwe spaarvormen,
 alsook door - weliswaar op bescheiden schaal - het giroverkeer
 voor spaarders reeds geruime tijd v&oacute;&oacute;r de oprichting
 van de Postcheque- en Girodienst in te voeren. Een propagandist
 voor giroverkeer is hij ook in de volgende fase van zijn
 carri&egrave;re gebleven. 
 De landelijke erkenning van vooruitstrevend
 spaarbankbestuurder kwam in 1906 tot uitdrukking. In die jaren
 ontstond de behoefte bij de diverse lokale spaarbanken om een
 landelijke vereniging op te richten. De start daartoe ging uit
 van de Nutsspaarbank te Kampen. Met opmerkelijke bescheidenheid
 richten de commissarissen van deze spaarbank, onder voortvarend
 voorzitterschap van F. Walkate, zich tot hun collega's in
 Rotterdam. Zij zijn namelijk de mening toegedaan dat het
 initiatief en de leiding moeten uitgaan van de meest
 vooruitstrevende spaarbank in Nederland. De Spaarbank te
 Rotterdam neemt dan ook dit initiatief over. De oprichting van
 de Nederlandsche Spaarbankbond vond plaats op 8 juni 1907 te
 Rotterdam. Delprat wordt zijn secretaris. Daarmee was niet
 alleen een forum gecre&euml;erd voor spaarbanken om hun
 ervaringen uit te wisselen, maar tevens een centrum voor het
 ontplooien van nieuwe initiatieven inzake dienstverlening.
 Bovendien zou deze bond op doelmatige wijze de
 gemeenschappelijke belangen van de individuele, onafhankelijke
 spaarbanken kunnen behartigen. Achteraf bezien mag worden
 geconcludeerd dat de indrukwekkende ontwikkeling van de
 spaarbanken na de Tweede Wereldoorlog niet goed denkbaar is
 zonder de Spaarbankbond. Om Walkate en Delprat te eren is ter
 gelegenheid van het 75-jarig bestaan van de Nederlandse
 Spaarbankbond een penning geslagen met hun beeltenis. 
 In zijn functie van secretaris van de Spaarbankbond kreeg
 Delprat gelegenheid de in het buitenland opgedane ervaringen in
 Nederland in praktijk te brengen. Het spaargeld-afhaalsysteem
 wordt toegepast, het schoolsparen gepropageerd, spaarboekjes en
 spaarzegels worden in omloop gebracht, alsmede spaarbankboekjes
 met vooraf bepaalde vervaldatum, zowel op naam als aan toonder.
 Zijn deskundigheid als specialist op het terrein van sparen en
 het betalingsverkeer krijgt ook erkenning wanneer hij door de
 regering in 1911 wordt uitgenodigd de 'inwendige' dienst van de
 Rijkspostspaarbank te reorganiseren en in 1923 om advies uit te
 brengen omtrent de Postcheque-en Girodienst, waar
 organisatorisch-administra-tief grote problemen waren
 ontstaan. 
 Intussen aanvaardt Delprat in 1914 een verzoek van De
 Nederlandsche Bank om secretaris te worden van de Bijbank te
 Rotterdam; reeds het volgend jaar wordt hij benoemd tot
 directeur-secretaris. Daar gaat hij fungeren als de rechterhand
 van president Vissering, die 'een zeer werkzaam en krachtigen
 nog vry jeugdigen man' als secretaris zoekt. In zijn nieuwe
 functie wordt Delprat onmiddellijk geconfronteerd met de
 problemen die verband houden met de Eerste Wereldoorlog, zowel
 op nationaal als internationaal terrein, en na afloop daarvan
 vooral met de vraagstukken betreffende het herstel van normale,
 internationale financi&euml;le relaties. 
 Wanneer na 1929 ook in Nederland economische moeilijkheden
 zich gaan voordoen is juist Delprat daarbij als
 directeur-secretaris nauw betrokken, omdat onder zijn
 verantwoordelijkheid ook de afdeling personeel valt. Als
 zodanig wordt hij belast met de uitvoering van een
 directiebesluit, genomen in 1932 naar aanleiding van
 bezuinigingsmaatregelen ten gevolge van de val van het pond,
 waarbij een 60-tal beambten die 65 jaar oud zijn of die
 leeftijd naderen, worden gepensioneerd of op wachtgeld gesteld.
 Kenmerkend voor Delprat is dat hij meent onder deze
 omstandigheden in 1933 ook niet langer in functie te kunnen
 blijven. 'De uitvoering van dit besluit is mij niet mogelijk,
 indien niet ook ik - hoewel benoemd tot Juli 1936 - mij aan die
 leeftijdsgrens onderwerp.' 
 Delprat was een regent. Door milieu en opvoeding was hij als
 het ware een geboren bestuurder, een man van idee&euml;n met
 het vermogen deze concreet vorm te geven. Daarbij werd hij
 geholpen door een grote belangstelling voor de mens en door een
 grote dosis blijmoedigheid en humor. Zijn maatschappelijke
 kwaliteiten vonden erkenning in binnen- en buitenlandse
 koninklijke onderscheidingen, terwijl de Nederlandse
 Spaarbankbond zijn grote verdiensten voor het spaarbankwezen
 erkende door hem in 1916 te benoemen tot erelid van de
 Bond. 
 
 P: Behalve zijn reeds genoemde dissertatie: 
  Spaarvormen en spaarwijzen der bijzondere spaarbanken 

 (Rotterdam, 1904); 
  Premier catalogue de la Biblioth&egrave;que de la Caisse
 d'Epargne de Rotterdam... 

 [Rotterdam, 1906]; 
  Spaarbanken en check 
 = verkeer 

 (Rotterdam, 1907); 
  Schoolsporen 

 (Rotterdam, 1908); 
  Vereenvoudiging van het inleggen en terugbetalen door middel
 van check- en giroverkeer bij de Spaarbank te Rotterdam 

 (Rotterdam, 1910); 
  De check- en girodienst der Spaarbank te Rotterdam, beknopt
 uiteengezet 

 (Rotterdam, 1910); 
  Invoering van spaarautomaten bij de Spaarbank te
 Rotterdam 

 (Rotterdam, 1910); 
  Rapport en advies van De Nederlandsche Bank, 15 Nov. 1923
 [over den] Postch&egrave;que- en girodienst 

 ('s-Gravenhage, 1923). 
 
 L: 'In memoriam Mr. G.H.M. Delprat', in 
 De Nederlandsche Bank. Orgaan van de Ontwikkelings- en
 Ontspanningsverenigmg 

 6 (1951) 7 (mei) 2-3; 'In Memoriam Mr. G.H.M. Delprat', in 
 Jaarboekje [van de] verzekeringsfondsen van beambten van De
 Nederlandsche Bank 

 (1951) 85 - 87; J.R.A. Buning, 
 Nederlandse Spaarbankbond, 1907-1957... 

 [Amersfoort, 1957]; W. Eizenga, 
 De ontwikkeling van de spaarbanken na de Tweede
 Wereldoorlog 

 (Amsterdam, 1985). 
 
 I: Persoonlijkheden in het Koninkrijk der Nederlanden in woord en beeld. Onder hoofdred. van H.P. van den Aardweg (Amsterdam 1938) 346.
 
 W. Eizenga