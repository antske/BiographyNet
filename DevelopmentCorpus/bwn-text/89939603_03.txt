Asch van Wijck, jkvr. Cornelia Maria van , feministe en publiciste (Utrecht 15-5-1890 - Utrecht 19-11-1971). Dochter van jhr. Hendrik Maurits Jan van Asch van Wijck, politicus en rechter, en Henrietta Johanna Royaards.
 

 


 Corrie van Asch van Wijck groeide op in Utrecht als de op een na jongste in een diep gelovig gereformeerd gezin met vier 
zoons en vier dochters. Haar vader, een vooraanstaand anti-revolutionair politicus, was rechter bij de arrondissementsrechtbank 
en lid van de Utrechtse gemeenteraad. Van Corrie's jeugdjaren is weinig meer bekend dan dat zij huisonderricht kreeg van 
gouvernantes en haar afsluitende vorming in het buitenland ontving. Zij bezocht een Zwitserse kostschool in de buurt van 
Genève, waar de nadruk lag op de christelijke moraal en de sociale verantwoordelijkheid van de leerlingen. In het vakkenpakket 
nam de bijbelstudie een grote plaats in. Corrie werd gegrepen door de lessen van de docent, dominee Frank Thomas, die haar de 
ogen opende voor maatschappelijke wantoestanden en vooroordelen. Hij inspireerde haar kritisch na te denken over haar 
toekomstige persoonlijke bijdrage aan de samenleving. Via kostschoolvriendinnen kwam Corrie vervolgens in contact met 
internationale christelijke organisaties voor alleenstaande jonge vrouwen en met studentenbewegingen. 

 Van Asch van Wijck ontwikkelde zich tot voorvechtster van de maatschappelijke bewustwording en verheffing van vrouwen, 
te beginnen in haar eigen gereformeerde, of beter: nieuw-gereformeerde geloofskringen. Het gedachtegoed van de 
nieuw-gereformeerden beoogde het oorspronkelijke Nederlandse calvinisme te behouden en tegelijkertijd aan te passen 
aan de moderne tijd. Terwijl zij de positieve gevolgen van de voortschrijdende industrialisatie, techniek en wetenschap 
aanvaardden, geloofden de nieuw-gereformeerden dat de mens toch altijd van Gods leiding afhankelijk is. Het feminisme 
kreeg bij de hen geen voet aan de grond. Terwijl de mannen kozen voor actieve deelname aan de politiek 
en de samenleving, wezen zij hun echtgenotes - gezien haar 'eigen aard' - thuis dienstbare ondergeschiktheid toe. 
Ongetrouwde vrouwen bleven vrijwel onzichtbaar. 

 In deze situatie wenste Van Asch van Wijck verandering te brengen. In 1918 werd zij - 28 jaar oud - als secretaris 
opgenomen in het in Utrecht gevestigde hoofdbestuur van de Nederlandsche Vereeniging ter Behartiging van de Belangen 
der Jonge Meisjes, kortweg: de 'Union'. De in hoofdzaak christelijke vrouwen van gegoede stand die hiervan deel uitmaakten, 
richtten zich op de bescherming en het zedelijk welzijn van alleen reizende, werk zoekende jonge vrouwen onder andere door 
het zogeheten 'stationswerk', het oprichten van arbeidsbemiddelingsbureaus en het verzorgen vann logies. Als secretaris tot 1929 - maakte Van Asch van Wijck zich vooral verdienstelijk door de werkwijze van de Union te moderniseren. Zo kregen 
de oudere leken-vrijwilligers hulp van professioneel personeel. 

 In 1920 wist Van Asch van Wijck, samen met Mary Barger en Willie van Doorn-Snijders, een samenbundeling te bewerken van 
de vele, naast elkaar werkende christelijke vrouwenverenigingen in één Nederlandse Federatie van Christelijke Vereenigingen 
van en voor Vrouwen en Meisjes, ook bekend als Christen Jonge Vrouwen Federatie (CJVF). Door inspanningen van Van Asch van 
Wijck trad de CJVF in 1921 toe tot de World's Young Women Christian Association (World's YWCA). Deze van origine 
Brits-Amerikaanse organisatie van nationale verenigingen (YWCA's) van vrouwen op protestant-evangelische grondslag 
zag het als haar zendingsopdracht overal ter wereld de maatschappelijke gevolgen van de moderne tijd - met zijn 
toenemende mobiliteit - voor jonge alleenstaande vrouwen te onderkennen, hun zelfbewustzijn te vergroten en - mede 
daardoor - hun levensomstandigheden te verbeteren. De nationale YWCA's verzorgden kadertrainingen voor betaalde 
personeelsleden, die leiding gaven en hulp boden bij opvang, scholing, beroepsbemiddeling en ontspanning. 

 In 1925 nam Van Asch van Wijck het voorzitterschap van de International Commission op zich die de modernisering 
van het bestuurswerk en de doelstellingen van de World's YWCA voorbereidde. In 1930 werd zij tot presidente van de 
World's YWCA gekozen en in 1934 voor een tweede vierjaarlijkse termijn herkozen. Van Asch van Wijck verhuisde toen 
van Utrecht naar Genève, waar het hoofdbestuur zetelde. Haar onwankelbaar geloof, haar leidinggevende capaciteiten 
en haar vaardige wijze van netwerken deden ongetwijfeld de keuze op de Nederlandse vallen, maar de omstandigheid dat 
zij geen beroep zou doen op de kas van de World's YWCA werd niet onbelangrijk gevonden. De financiële onafhankelijkheid 
van Van Asch van Wijck hangt mogelijk samen met een erfenis na het overlijden van haar vader in 1910. In het kader van 
de uitbreiding van het werk van de World's YWCA bezocht zij in 1932 en 1933 China en Japan. In 1935 publiceerde zij in 
 World's YWCA Monthly het artikel 'Our approach to the study of the task and place of women', een voorzet tot haar 
latere studies over de maatschappelijke positie van vrouwen. In 1938 werd zij - na twee termijnen niet meer herkiesbaar 
- tot één van de acht vice-presidentes gekozen. 

 Naast haar werk en reizen voor de World's YWCA vond Van Asch van Wijck ruimte om te publiceren. Evenals haar praktische 
werk steunden ook haar boeken en artikelen op voortdurende bijbelstudie en het 'doordenken' - een woord, dat zij herhaaldelijk 
gebruikte - van de overgeleverde teksten. In 1936 verscheen haar Door God samengevoegd. Een studie over de gezamenlijke 
verantwoordelijkheid van man en vrouw tegenover de volle menschheidstaak. 

 In de loop van de jaren dertig leek Van Asch van Wijck zich steeds meer thuis te voelen bij het hervormde gedachtegoed 
en de oecumene. Zij kende A.W. Visser 't Hooft, de toenmalige algemeen secretaris van de World Alliance of Young Men's 
Christian Associations, die eveneens Genève als standplaats had. In 1937 behoorden zij beiden tot een internationale 
groep van 35 kerkelijke leiders en bestuursleden van christelijke organisaties die in Londen discussieerde over de 
vorming in de toekomst van een wereldwijde oecumenische Wereldraad van Kerken (Visser 't Hooft, 76). 

 Tijdens de Duitse bezetting van Nederland trok Van Asch van Wijck zich terug in haar woning in Zeist. Zij kreeg er 
tijd na te denken over de volgens haar noodzakelijke vernieuwingen in de kerkelijke structuur en de plaats van de vrouw 
daarin. Huiskamercontacten met theologen en voormannen van de kerk zullen haar daarbij hebben geholpen. Van Asch van 
Wijck introduceerde het begrip 'tweezaamheid' in het boek Tweezaam is de mens , dat in 1950 uitkwam. Haar 
fundamentele vraag bleef wat God bedoelde, toen Hij mannen en vrouwen schiep? Instandhouding van de soort alleen 
scheen haar onvoldoende reden. Als God de 'mens' schiep met wie Hij een verbond wilde sluiten dan zag Hij, volgens 
haar, niet de eenzame enkeling maar de wezenlijke twee-eenheid man-vrouw. De dikwijls door de kerken gewettigde 
scheve man-vrouw verhouding leek haar niet 'in overeenstemming te zijn met hetgeen wij van Gods wil kunnen kennen' 
( Door God samengevoegd , 31). Ook werkte Van Asch van Wijck aan twee geschiedenisoverzichten die na de bevrijding 
zouden verschijnen: Kerken uit vele landen (1949) en Gods werk gaat door. Het grote hoofdstuk in de 
kerkgeschiedenis der laatste anderhalve eeuw (1952). Hierin pleitte zij ervoor zendingswerk - dat haar zo ter 
harte ging - in andere werelddelen door de jonge kerken zelf ter plaatse te laten verrichten. 

 Direct na de Tweede Wereldoorlog deed de World's YWCA nogmaals een beroep op Van Asch van Wijck. Van juni 1946 
tot oktober 1947 leidde zij als interim-presidente de wederopbouw en reconstructie van deze organisatie. Maar hier 
zou het, wat haar internationale activiteiten betreft, bij blijven. Het emancipatoire werk in kerkelijk Nederland 
kreeg nu voor Van Asch van Wijck prioriteit. Consequent 'doordenken' leidde haar onvermijdelijk naar de taak van 
vrouwen in de top van de kerkelijke organisatie. Steeds meer begon zij dáár leidinggevende vrouwen te missen. Zij 
bestreed de opvatting dat vrouwen geen leiding zouden kunnen geven en dat machtsuitoefening hun niet kon worden 
toevertrouwd. Integendeel, stelde ze, zij zouden volkomen geschikt zijn voor het predikantschap, en wel voor het 
gehele ambt en niet slechts voor een 'klaargemaakte vrouwenfunctie' ( Door God samengevoegd , 205). 

 In het kader van de nieuwe kerkorde van 1945 - een opdracht van de Generale Synode van de Nederlandse Hervormde 
Kerk en in 1951 van kracht - nam Van Asch van Wijck in 1951 deel aan het voorbereidende werk voor de oprichting van 
de commissie Hervormde Vrouwen Dienst (HVD). Uit tactische overwegingen had zijzelf deze naamgeving voorgesteld: 
mannen die nog over de streep moesten worden getrokken, zouden er een zweem van ouderwetse dienstbaarheid in kunnen 
lezen. Onder voorzitterschap van Van Asch van Wijck, van 1951 tot 1957, concentreerde de HVD zich op het veranderen 
van het lage zelfbeeld en de geestelijke toerusting van de vrouwelijke gemeenteleden en op het 'inhalen' van hun 
achterstand in de kerkelijke structuur, met de klemtoon op de volledige samenwerking met de mannelijke lidmaten. 

 Van Asch van Wijck fulmineerde tegen de - zelfs vanaf de kansel verkondigde - boodschap, dat ongehuwde vrouwen een 
zinloos, ongelukkig leven tegemoet gingen. Volwaardig mens-zijn betekende voor beide seksen een eigen verantwoordelijkheid; 
dat gold dus ook voor ongetrouwde vrouwen. Zij betreurde de beperkte gezichtskring en enge levenssfeer van veel getrouwde 
vrouwen die maakten dat een groot deel van hun gaven en geestelijke krachten ongebruikt bleven. Zelf bleef Van Asch van 
Wijck vrijgezel. Zij besefte evenwel dat ongetrouwde vrouwen veel moesten missen: 'ons niet groot houden, ronduit erkennen 
dat er ook een tekort, ook een verlangen is' (IIAV, dossier vAvW, map KPD: 'aantekeningen over eenzaamheid'). Van Asch van 
Wijck protesteerde tegen de positie van de man als hoofd van het gezin en zijn macht binnen het huwelijk en tevens tegen de 
rechtspositie, de lage salariëring en de gebrekkige huisvesting van alleenstaande vrouwen. 

 Corrie van Asch van Wijck stond bekend als een opgewekte, intelligente, inspirerende en krachtdadige persoonlijkheid en 
een diep gelovig christen. De laatste acht jaren van haar leven woonde zij in Driebergen. Eind 1971 overleed zij op 81-jarige 
leeftijd in het Diaconessenhuis van Utrecht. Gesteund door de methode de bijbel als 'social gospel' te interpreteren streed 
zij haar leven lang in woord en daad voor de emancipatie, maatschappelijke bewustwording en de zelfstandige positie van 
christelijke vrouwen in kerk en samenleving. 



 
 A: Dossier-Van Asch van Wijck, in het Internationaal Internationaal Informatiecentrum en Archief 
voor de Vrouwenbeweging (IIAV) te Amsterdam.
 

 
 P: Behalve de in de tekst genoemde publicaties: 'Geneve, de bakermat der Union', in de onder L 
genoemde publicatie Vijftig jaar vrouwenwerk , 8-15; Twaalf Psalmen I-II (2 dln.; Utrecht ca. 1940); 
 Josephine Butler [Serie Getuigen van Christus, nr. 17] (Amsterdam [1948]); 'Is er reden tot defaitisme?', in 
 De Heerbaan , 4 (1951) 225-233; Tolk tussen blank en zwart. Het leven van Dr. James Aggrey [Serie Wegenbouwers] 
(Oegstgeest [1954]); Bisschop Azariah. Het leven en werken van bisschop Azariah van Dornakal, de eerste Indiase 
Anglicaanse bisschop [Serie Wegenbouwers] (Oegstgeest [1957]).
 

 
 L: Necrologie door M.C.E. Kloosterman-Fortgens, in Het Gildeblad , dec. 1971; Vijftig 
jaar vrouwenwerk. Gedenkboek van de Nederlandsche Vereeniging ter Behartiging van de Belangen der jonge Meisjes, 1882-
1932 . Onder red. van J.D. van Romondt Vis-Quarles de Quarles [e.a.] (Amsterdam 1932); Anna V. Rice, A history of 
the World's Young Women's Christian Association (New York 1947); W.A. Visser 't Hooft, Memoires. Een leven in de 
oecumene (Amsterdam [etc.], 1971); Ook dat is de HVD! 1951-1991. Geschiedenis van de Hervormde Vrouwen Dienst . 
Onder red. van A.J.H. van Bruggen-Oudhof [e.a.] ('s-Gravenhage 1991).
 


 
 I: Ook dat is de HVD! 1951-1991. Geschiedenis van de Hervormde Vrouwen Dienst . 
Onder red. van A.J.H. van Bruggen-Oudhof [e.a.] ('s-Gravenhage 1991) 6. 




 Tina Hammer-Stroeve