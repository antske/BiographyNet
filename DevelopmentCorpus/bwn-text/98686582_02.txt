Lamping, Arnold Theodoor , diplomaat (Brummen 17-6-1893 -'s-Gravenhage 1-1-1970).

Zoon van Willem Arnold Lamping, gemeentesecretaris, en Christina van
Hooff. Gehuwd op 14-9-1920 met Gerda Marie Erika von Treu. Uit dit
huwelijk werd 1 dochter geboren. Na echtscheiding (24-11-1945) gehuwd
op 29-11-1945 met Johanna Margaretha Wentholt. Uit dit huwelijk werden
geen kinderen geboren.

 

 
 Arnold Lamping volgde de lagere school in Brummen en de gymnasium
B-opleiding in het naburige Zutphen. De jaren 1914-1918 bracht hij in
militaire dienst door. Als reserve-tweede luitenant van de infanterie
meldde hij zich in november 1916 voor de consulaire dienst aan. Pas
drie jaar later kon hij beginnen aan zijn consulaire loopbaan, die zeer
voorspoedig verliep. Na een leertijd in achtereenvolgens Den Haag,
Kleef en Antwerpen werd Lamping medio mei 1922 belast met de waarneming
van het consulaat-generaal te Smyrna. Daar moest hij, naast Grieken die
gevaar liepen, 300 Nederlanders zien te beschermen in de slotfase van
de Grieks-Turkse oorlog. Hij deed dat met succes, mede dank zij het
oorlogsschip 'Tromp' en zijn goede contacten met de nieuwe
kemalistische machthebbers. In november 1924 werd hij teruggeroepen
naar Den Haag, waar hij werk kreeg bij de economische afdeling van het
departement van Buitenlandse Zaken; ook als secretaris van de
adviescommissie voor de herziening van de handelsverdragen assisteerde
hij afdelingschef J.A. Nederbragt. 
 Zijn eerste volledig zelfstandige taak verrichtte Lamping in Chili,
als consul-generaal en tijdelijk zaakgelastigde te Santiago (12
december 1927 - 18 mei 1932). Hij slaagde er, na lange en moeizame
onderhandelingen, eind 1931 in een nieuwe handelsovereenkomst met Chili
tot stand te brengen. Zijn aanzien was nu zo groot geworden dat de op
expansie bedachte minister van Economische Zaken en Arbeid, T.J.
Verschuur, hem aanzocht als rechterhand van de nieuwe
directeur-generaal van Handel en Nijverheid, H.M. Hirschfeld. 'Een
goede keus, wat bekwaamheid, buitenlandsche ervaring, aangenamen omgang
betreft. Als hij maar niet te veel ambtenaar is, om de zaak op
business-lines in te richten', oordeelde de Amsterdamse reder E.
Heldring. Als directeur van de Economische Voorlichtingsdienst (per 1
september 1932) en directeur van de Handelsaccoorden (vanaf 10 oktober
1934) adviseerde Lamping de minister van Economische Zaken over de
uitvoering van de handelspolitiek. Bovendien leidde hij
onderhandelingen over het, door de economische crisis geslonken,
goederen- en betalingsverkeer met tal van landen in Europa en Amerika.
Zo ondertekende hij bijvoorbeeld op 20 december 1935 een handelsverdrag
met de Verenigde Staten, vrucht van bijna vier maanden touwtrekken, dat
Hirschfeld zich jaren later nog herinnerde als 'een stuk nauwkeurig
en belangrijk werk'. Lamping bleek, meer dan Hirschfeld, geneigd te
zijn inlichtingen over zijn onderhandelingen te geven aan de commissies
voor de handelspolitiek van de Economische Raad en van de Tweede
Kamer. 
 Toen na het uitbreken van de oorlog tussen Duitsland en de
geallieerden in september 1939 de Nederlandse handel van beide zijden
ernstige belemmeringen ondervond, belastte de regering Lamping en de
chef van de economische afdeling van Koloni&euml;n, G.H.C. Hart, met
het voeren van onderhandelingen in Londen. Zij konden ten slotte op 21
maart 1940 een akkoord met de Britse regering over de aanvoer van
belangrijke goederen van overzee paraferen. Terwijl Lamping opnieuw in
Parijs was om een soortgelijk akkoord te sluiten, werd Nederland door
Duitse troepen bezet; hij kreeg opdracht van zijn minister zich in
Londen bij hem te voegen. Op 14 mei werd Lamping daar waarnemend
secretaris-generaal van het departement van Handel, Nijverheid en
Scheepvaart; hij zou dit bijna vijf jaar blijven. Hij vestigde zich in
hetzelfde hotel als Hart, zijn naaste medewerker A.H. Philipse, en mej.
J.M. Wentholt, die na de oorlog zijn echtgenote werd. 
 Lamping geloofde in november 1940 aan een uiteindelijke geallieerde
overwinning, maar meende dat die zolang zou uitblijven dat Nederland
meer gebaat was met een vrede door overleg, mits Duitsland de
Nederlandse zelfstandigheid zou garanderen. Begin september 1941
erkende hij het overwicht van Groot-Brittanni&euml; in het geallieerde
kamp, maar hij waarschuwde toch ervoor om 'ons al te veel neer te
leggen bij een neiging van Engeland om alle Geallieerden als
&eacute;&eacute;n groep te beschouwen'. In een nota van 5 juni 1942 gaf
Lamping blijk van een re&euml;le taxatie van Nederlands internationale
positie: hij bepleitte een zekere samenwerking met de evenknie&euml;n
Belgi&euml; en Noorwegen om, tegen de wens van de grote mogendheden in,
zeggenschap te behouden over de eigen hulpbronnen. Gedurende de
oorlogsjaren vertegenwoordigde Lamping Nederland in allerlei
intergeallieerde commissies en raden te Londen, en gaf hij de leiding
aan een departement dat zich sterk uitbreidde. Vermeldenswaard is zijn
rol in de onderhandelingen voor een douane-unie tusen Nederland,
Belgi&euml; en Luxemburg. Veel minder dan zijn Belgische tegenhanger,
F. Vanlangenhove, streefde hij ernaar die onderhandelingen te laten
slagen, en ook toen de Nederlandse regering haar bereidheid het
Beneluxverdrag aan te gaan duidelijk getoond had, bleef hij de nadruk
leggen op de technische moeilijkheden die nog overwonnen moesten
worden. Dit was in overeenstemming met zijn karakter, dat meer neigde
tot kritische analyse dan tot synthese. 
 Op 9 maart 1945 werd Lamping benoemd tot hoofd van de economische
afdeling van de ambassade te Londen, waardoor hij terugkeerde naar
Buitenlandse Zaken. Ondertussen aangewezen als buitengewoon gezant te
Boekarest schreef hij in december 1946 een rapport voor de ministerraad
(aanwezig in dossier 912.13 Duitsland West van Buitenlandse Zaken),
waarin hij pleitte voor de spoedige vorming van 'een Duitsch
regeeringsapparaat, waarbij wij vertegenwoordigd zullen zijn'. In
plaats van naar Boekarest ging Lamping eind juli 1947 naar New Delhi,
als Nederlands eerste ambassadeur. 'Ik zie als enige troef om onze
belangen te beschermen en tegen de door de Indonesi&euml;rs succesvol
geschapen en onderhouden politieke sfeer op te roeien het scheppen van
goede betrekkingen met External Affairs', rapporteerde hij op 13
augustus aan Den Haag. In deze opzet was hij geslaagd toen hij India
medio september 1950 verliet. 
 De volgende standplaats van Lamping was Djakarta, waar hij
Hirschfeld als Hoge Commissaris opvolgde. Bij de eerste ontmoeting met
president Soekarno op 6 oktober 1950 vond hij diens 'kleine
ketterijen tegen de etiquette' nog overkomelijk, maar gaandeweg
klaagde hij meer over diens gebrek aan egards voor het corps
diplomatique. Uiteraard kon Lamping de algehele achteruitgang van de
betrekkingen tussen Indonesi&euml; en Nederland niet tegenhouden. Ook
tegenover de Nederlanders in Indonesi&euml; nam hij afstand van het
verleden; hij legde - met instemming van zijn superieuren (zie 
 Handelingen Tweede Kamer 1951-1952, 

712, 753 en 847-848) - de nadruk op de diplomatieke functie van het
Hoge Commissariaat. Lampings loopbaan werd bekroond met zijn benoeming
tot ambassadeur in Bonn op 28 november 1952. Als zodanig volgde hij de
ontwikkeling van de beide Duitslanden, ook door dienstreizen binnen de
Bondsrepubliek, op de voet. In de kwestie van de grenscorrecties beval
hij de teruggave van in 1949 geannexeerde Duitse gebieden aan op een
zodanig tijdstip, dat Nederland waardevolle concessies op economisch en
verkeersgebied kon bedingen. Na zijn pensionering per 1 mei 1959 trad
hij niet meer in het openbaar op. 
 Lamping kon toen terugzien op een geslaagde ambtelijke loopbaan als
consul (tot 1932), als departementsambtenaar (tot 1945) en als
diplomaat. Hij was beschaafd en vriendelijk, maar afstandelijk, en hij
hield van het onderhandelingsspel. Steeds had hij oog voor het detail
en voor het protocol. Evenzeer kenmerkend waren zijn liberale inslag en
zijn geneigdheid tot verzoenend optreden, bijvoorbeeld in de
competentiegeschillen tussen Economische en Buitenlandse Zaken in de
jaren dertig. Meer dan aan andere ministers was hij gehecht aan M.P.L.
Steenberghe, zijn chef in de jaren 1934/1935 en van 1937 tot 1941. Als
ambassadeur kwam hij in New Delhi en in Bonn beter tot zijn recht dan
in Djakarta. 
 
 L: 
 Verslag houdende uitkomsten van het onderzoek [der]
Enqu&ecirc;tecommissie regeringsbeleid 1940-1945 

('s-Gravenhage, 1949-1952) 3A, 179, 309 en 313; 3C, 174 en 498-502;
6B, 144; W.N. Medlicott, 
 The economie blockade 

(London, 1952) I, 211-216 en 218-222; S.I.P. van Campen, 
 The quest for security. Some aspects of Netherlands foreign policy
1945-1950 

('s-Gravenhage, 1957)51; H.M. Hirschfeld, 
 Herinneringen uit de jaren 1933-1939 

(Amsterdam [etc.], 1959) 19, 65,91 en 96; H.M. Hirschfeld, 
 Herinneringen uit de bezettingstijd 

(Amsterdam [etc.], 1960) 8,9 en 11 ; 
 Herinneringen en dagboek van Ernst Heldring (1871-1954). 

Uitg. door Joh. de Vries (Groningen, 1970. 3 dl.) II, passim; 
 Het dagboek van dr. G.H.C. Hart. Londen mei 1940 - mei 1941. 

Uitg. door A.E. Kersten ('s-Gravenhage, 1976) passim; L. de Jong, 
 Het Koninkrijk der Nederlanden m de Tweede Wereldoorlog 

('s-Gravenhage, 1979) IX, 1404; 
 Documenten betreffende de buitenlandse politiek van Nederland
1919-1945. 

Periode A.
 

Bew. door J. Woltring ('s-Gravenhage, 1980 en 1983) III en IV;
idem. Periode C. Bew. door A.F. Manning en A.E. Kersten
('s-Gravenhage, 1976, 1977 en 1980) I-III; 
 Dossier Ambon 1950. De houding van Nederland ten opzichte van Ambon
en de RMS. 

Samengest- door E.I. van der Meulen ('s-Gravenhage, 1981) 139-178;
210-212; A.E. Kersten, 
 Buitenlandse Zaken in ballingschap 1940-1945. Institutionele
aspecten van het buitenlands beleid in een stroomversnelling 

(Alphen aan den Rijn, 1981) passim; idem, 'Nederland en Belgi&euml;
in Londen, 1940-1944. Werken aan de na-oorlogse betrekkingen', in 
 Colloquium over geschiedenis van de Belgisch-Nederlandse
betrekkingen tussen 1815 en 1945. Acta 

[Bijdr. van A.J. Vermeersch et al.] (Gent, 1982) 495-520; 
 Offici&euml;le bescheiden betreffende de Nederlands-Indonesische
betrekkingen 1945-1950. 

Uitg. door P.J. Drooglever en M.J.B. Schouten ('s-Gravenhage, 1982)
X, passim; H. Baudet, M. Fennema et al., 
 Het Nederlands belang bij Indi&euml; 

(Utrecht [etc.], 1983)73-74, 112 en 118-119. 


 
 I: Beeldbank van het Nationaal Archief in Den Haag [Collectie ANEFO; Lamping in maart 1942]. 




 W.J.M.Klaassen