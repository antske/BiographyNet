<biodes version="1.0.1">
  <fileDesc>
    <title/>
    <author>Fruytier</author>
    <ref target="http://www.inghist.nl/retroboeken/nnbw?source=6&amp;page_number=494"/>
    <publisher>
      <name>Nieuw Nederlandsch Biografisch Woordenboek (Instituut voor Nederlandse Geschiedenis)</name>
      <ref target="http://www.inghist.nl/retroboeken/nnbw"/>
    </publisher>
  <idno type="source">nnbw</idno></fileDesc>
  <person>
    <idno type="id">nnbw/11646</idno>
    <persName><name type="geslachtsnaam">Eupen</name>, Petrus Johannes Simon van</persName>
    <idno type="dbnl_id">eupe001</idno>
  <idno type="bioport">99814287</idno></person>
  <biography>
    <text>EUPEN (Petrus Johannes Simon van), priester, geb. te Antwerpen 12 Nov. 1744, overl. 14 Mei 1804 te Jutfaas, studeerde in de filosofie aan de universiteit te Leuven en behaalde 1763 de 33e plaats van 104. Eerst student en daarna leeraar in het Pauscollege, verwierf hij den graad van licentiaat in de theologie en werd vervolgens professor in het seminarie te Antwerpen, waar hij 1771 reeds werkzaam was, zooals blijkt uit: Theses theologiae quas praeside D. Petro van Eupen defendent .... in seminario ep. Antverp. 13 Aug. 1771. Hij werd 1775 tot gegradueerd kanunnik van het kapittel van O.L. Vrouw te Antwerpen benoemd. De bisschop stelde hem, Mei 1776, aan tot landdeken van het district Antwerpen en tevens tot censor librorum (boekenkeurder). Nov. 1776 werd van Eupen groot-penitencier van het bisdom. Bij den dood van den antwerpschen bisschop, Wellens, 30 Januari 1784, werd van Eupen gekozen door de kanunniken tot een der vicarissen gedurende het openstaan van den bisschoppelijken zetel. Bij de begrafenis van den bisschop, 4 Febr., hield hij de lijkrede, welke gedrukt werd (12 blz. in 4o). Hij genoot de faam van een welsprekend redenaar. Ofschoon hij vloeiend fransch sprak en schreef, preekte hij steeds in het nederlandsch. Van Eupen was de ziel van den tegenstand tegen de verdrukking en onwettige aanmatigingen van keizer Jozef II en trad vooral als vicaris op den voorgrond. De vicarissen van het bisdom Antwerpen vaardigden uit: Herderlijke brief van de Vicarissen gen. der openstaande bisdom van Antwerpen tot de religieusen der vernietigde kloosters binnen de stad 1785 (in druk verschenen) en R&#233;pr&#233;sentation faite &#224; sa Majest&#233; par les vicaires gen. d' Anvers au sujet de l'&#233;dit du 28 Sept. 1784 concernant les mariages (onuitgegeven). Van Eupen hield niet op met alle krachten op te treden tegen de aantasting dor rechten van kerk en staat door Jozef II. Hij nam niet alleen een werkzaam deel in den strijd, maar werd een der voornaamste zoo niet de invloedrijkste van de hoofden der brabantsche revolutie, de raadsman en leider van Hendrik van der Noot. Van Eupen was lid van het Comit&#233; patriotique van Breda en uitgeweken met de leden der Staten van Brabant, de abten van St. Bernard, Tongerloo en Averbode, 1789. Na de overwinning der patriotten, nadat hij de voorstellen van den keizer had doen verwerpen en na de uitdrijving der troepen uit Gent, bewerkte hij de vereeniging van Brabant met Vlaanderen. Toen de Oostenrijkers Brussel ontruimd hadden, deden van Eupen en van der Noot in een open rijtuig aan het hoofd van den stoet in triomf hun intrede in Brussel, 18 Dec. 1789. Op 27 Februari deed hij met van der Noot op vorstelijke wijze zijn intocht te Antwerpen, waar heel de stad in beweging was om hen te vieren. Des anderdaags, na met van der Noot bij zijne moeder, wonend in Trois Coins, gedineerd te hebben, begaf hij zich naar Leuven om tegenwoordig te zijn bij de opening der herstelde universiteit 1 Mrt. 1790. Door de Vereenigde Belgische Provinci&#235;n was hij in zijn ambt van secretaris der belgische gewesten bevestigd, Jan. 1790. Hij had grooten invloed op den gang van zaken. Onverzoenlijke vijand van Frankrijk, was hij dus ook een hevig tegenstander van Vonck, met wien hij ten laatste, om wille van het bestaan van den nieuwen staat, tot overeenkomst wilde komen. Van Eupen vertrouwde te veel op de beloften van Pruisen en Holland, en nog, toen deze met Engeland de rechten van den opvolger van Jozef II op Belgi&#235; erkend hadden, begaf van Eupen zich naar den Haag om bij den raadpensionaris van de Spieghel een laatste poging te doen voor Belgi&#235;'s onafhankelijkheid van Oostenrijk, 11 Augustus 1790. Na vergeefsche pogingen hield hij nog drie maanden den tegenstand vol. Den 13. Nov. beproefde hij in de vergadering der afgevaardigden te Brussel opnieuw den ijver aan te wakkeren, doch zijn voorstellen, vroeger zoo vol geestdrift aangenomen, werden koel ontvangen. 30 Nov. waren de Oostenrijkers te Brussel. Van Eupen met zijn vriend van der Noot en anderen moesten hun heil over de grenzen in Holland zoeken. Zij meenden uitgesloten te zullen worden van de algemeene begenadiging. Het regende in dien tijd vlugschriften om de helden der revolutie op te hemelen, waaronder van Eupen. Even talrijk waren de schotschriften aan zijn adres, vol venijnigen laster, schandelijk en vuil, zoowel voor hem als voor den geleerden ex-Jezu&#239;et Feller. Die schandelijke, valsche aantijgingen werden opnieuw aangehaald en verspreid door de Biographie &#233;trang&#232;re (Paris 1819) II, 227, en overgenomen in: Biographies nouvelles des contemporains (Paris 1825 XX, 146). Borgnet toonde reeds de onbetrouwbaarheid van dit laatste werk aan, terwijl hij verwijst naar het onpartijdige artikel over van Eupen door de Stassaert in de Biographie universelle. In plaats, dat van Eupen uit het land moest wijken om zijn onzedelijk gedrag, zooals men valschelijk beweert, werd hij steeds door zijn bisschop en zijne medekanunniken hoog geschat en vertrouwden zij hem, voor en na de brabantsche revolutie, de hoogste ambten toe. De man, die door zijn tegenstanders als een sluwe huichelaar, als een duivel van eerzucht en ontucht, voor wien niets heilig was, wordt afgebeeld, was, hij moge in het vuur van zijn ijver te ver gegaan zijn, een voorbeeld van plichtbesef, onwrikbaar in het verdedigen der rechten zijner Kerk. G&#233;nard beschuldigt van Eupen en de leden van het comit&#233; van Breda, dat zij hun land aan den hollandschen stadhouder wilden overleveren. Hij noemt ze Orangisten in den kwaden zin van dat woord. Reeds voor 1794 was van Eupen in Antwerpen weergekeerd. Toen bij den inval der Franschen de bisschop Nelis voorzichtigheidshalve het land verliet, stelde hij den penitencier van Eupen als een der vier vicarissen aan om zijn bisdom te besturen, 25 Juni 1794. 7 Aug. 1794 werd van Eupen door een gewapende macht der Franschen uit zijn woning naar het Steen gebracht, vervolgens na eenige dagen naar 't kasteel te Rijssel en dan naar de gevangenis Bic&#234;tre gevoerd. 1 Ventose herkreeg hij zijne vrijheid. Bij vergissing was hij, evenals de andere Antwerpenaren, als gijzelaar behandeld en vrijgelaten. Hij vluchtte daarop niet naar Holland, zooals Th. Juste (Biogr. Nation VI, 733-737) en andere schrijvers beweren, doch hernam zijn ambtsbezigheden in Antwerpen. Moedig verklaarde hij zich 1796 tegen de vernietiging der kloosters en tegen den eed van haat, ge&#235;ischt door de Fransche republiek, 5 Sept. 1797. Door decreet van 15 Dec. 1797 werd van Eupen uit het land gebannen. Reeds lang werd hij verdacht van verstandhouding met van der Noot, bij wien hij in het geheim bezoeken aflegde in diens woonplaats nabij Bergen op Zoom. 3 Jan. 1798 werd van Eupen aangehouden door eenige spionnen en naar Rochefort gevoerd, waar hij gevangen bleef tot 1799, toen hij over den Rijn verbannen werd. Tijdens zijne gevangenschap was hij nog benoemd onder de vicarissen, die het bisdom Antwerpen, open wegens den dood van den bisschop, moesten besturen. Zijne goederen waren 7 Juni 1798 door het fransche bestuur aangeslagen. Van Eupen zag zijne geboortestad niet weer. Na een kort verblijf in Duitschland vestigde hij zich te Jutfaas bij Utrecht 1799, waar hij den dienst van kapelaan verrichtte. Hij overleed aldaar als slachtoffer zijner naastenliefde. Door het toedienen der H. Sacramenten aan lijders eener besmettelijke ziekte, werd hij zelf aangetast en overleed aan de gevolgen. Door zijn ijver en welsprekendheid had hij velen aldaar tot de katholieke Kerk gebracht. Hij werd ook voorgesteld om het nieuw opgerichte vicariaat van Breda te besturen, maar niet benoemd. Volgens de Ram gaf hij een geschrift uit tegen de Oud-Katholieken, dat niet meer te vinden is. Dewez, Hist. g&#233;n&#233;rale de la Belgique heeft de verkeerde bewering, dat van Eupen als balling in Cayenne, Guyana, 1798 is gestorven, ingang doen vinden. Een eenvoudige grafzerk met opschrift op het kerkhof te Jutfaas herinnert aan den man, tot wien eertijds heel Belgi&#235; als een bevrijder opzag. Een portret van van Eupen, naar een teekening van Quertemont gegraveerd door Aug. de St. Aubin, vindt men in het zeldzame werk van Quertemont, Recueil des portraits de Nos-seigneurs les Etats de Brabant (Antv. 1798) en is overgenomen in het werk van G&#233;nard II, 224. Zie: de Ram, Synopsis actorum eccl. Antverp. (Brux. 1856) 92, 105, 118, 121, 125; van Baveghem, Het martelaarsboek der Belgische geestelijkheid, III, 84-85; Rapedius van den Berg, Memoires revol. Braban&#231;onne par P. G&#233;rard (Brux. 1843) II, 278; Borgnet, Lettres sur la revol. Braban&#231;onne (Brux. 1834) II, vnl. 35, 300; Thijs, La pers&#233;cution en Belg. (Anv. 1898) 22; Mertens en Torfs, Gesch. van Antwerpen (Antw. 1851) VI, 261, 267, 269, 270, 279, 282, 478, 593, Aanh. 111, 176, 178; P. G&#233;nard, Anvers &#224; travers les ages I, 254-267; L. Delplace, Joseph II et la Rev. Brab. (Brug. 1891); Journal hist. et litt. de Feller; alle geschiedschrijvers over dat tijdvak en de verzameling vlugschriften in de bibliotheek der abdij Bornhem over dien tijd. Fruytier </text>
  </biography>
</biodes>
