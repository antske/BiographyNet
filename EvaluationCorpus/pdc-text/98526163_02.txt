Intelligente zoon van Friese huisarts die in Groningen rechten studeerde, rector was van het corps en daarna nog drie jaar internationaal recht deed aan de Sorbonne. Gemeenteambtenaar en na de bevrijding waarnemend burgemeester. Werkte enkele jaren voor internationale organisaties in Londen en Parijs en werd burgemeester van Wageningen en Gouverneur van Suriname. Daarna tot zijn pensioen een toegewijde en deskundige Commissaris der Koningin van Zuid-Holland, befaamd om zijn geestige speeches, die echter vaak niet vrij waren van sarcasme.