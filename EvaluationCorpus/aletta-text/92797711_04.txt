
     Zij was de dochter van Antoine Charles Muysken, notaris en burgemeester van Hillegom, en Constance Susanna Commelin. Op 21 december 1880 in Den Haag trad zij in het huwelijk met Albertus Philippus Kapteyn (1848-1927), ingenieur, met wie zij twee dochters en een zoon kreeg: Olga (1881-1962), May (1883-?) en Albert (1886-1964). Truus was de zus van Marie Muysken, die betrokken was bij de Maatschappij voor Volkskeukens. Haar dochter Olga Fröbe-Kapteyn (1881-1962) was bedenkster van de Eranos ontmoetingen bij haar huis in Zwitserland.
     Truus, Gertrude of Truce, bezocht de meisjes-HBS te Haarlem. Ze trouwde in 1880 met ingenieur Albert Kapteyn en ze kregen drie kinderen. Vanaf 1880 woonde ze lange tijd in Londen, daarna enkele jaren in Zürich en vanaf 1908 in Scheveningen. Ze was bevriend met en geïnspireerd door Hélène Mercier, onderhield contacten met vele bekende linkse intellectuelen en kunstenaars als Bernard Shaw, Peter Kropotkin, Ferdinand Domela Nieuwenhuis, Bart de Ligt en Clara Wichmann.
     Ze schreef levensbeschouwelijke werken. In 1894 debuteerde ze in 'Shafts', een Engels weekblad. Haar eerste Nederlandstalige artikel verscheen in 1899 in De Kroniek, daarna schreef ze artikelen in De XXe Eeuw en De Nieuwe Gids. In 1920 verscheen postuum 'Revolutie en Wedergeboorte', waarin ze haar visie op de gebeurtenissen na de Eerste Wereldoorlog geeft. Ze was lid van het Nationaal Comité voor Moederbescherming en Sexueele Hervorming, en korte tijd van de Vereeniging voor Vrouwenkiesrecht en actief in de Vrijdenkersvereeniging De Dageraad.
     Zij werd ziek en overleed in een psychiatrisch ziekenhuis.
          