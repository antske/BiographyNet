In 1864 werd door de beide broers Jacob en Levie met de bouw van de Stoomspinnenrij en -weverij in Borne begonnen en een jaar later startte de machinale produktie van katoenen garens en weefsels. Medefirmanten waren de beide oudste zoons van Jacob, Izak en David en in 1875 kwam Bernard in het bedrijf.
 

 
Jacob Salomon Spanjaard werd op 26 november 1813 in Borne geboren als zoon van Salomon Jacob Spanjaard en Sara van Gelder. Zijn vader was de grondlegger van de firma S.J. Spanjaard die, mede door toedoen van zijn zoons Jacob en Levie, tot één van de grootste Twentse katoenfabrieken zou uitgroeien. Vader Spanjaard was aan het begin van de negentiende eeuw klein begonnen. Aanvankelijk was Salomon Spanjaard werkzaam als koopman in tweedehands kleren en lompen. Daarnaast verhandelde hij ook tal van andere producten zoals veren, oud koper, bloemetjesbehang en walvistraan. Maar vanaf omstreeks 1850 handelde de firma S.J. Salomon voornamelijk nog in textiel.
 
 
Jacob Salomon Spanjaard trouwde op 22 juni 1837 met Regina Zwartz. Uit dit huwelijk zouden vijf kinderen geboren worden. Op 19 februari 1846 overleed zijn vrouw. Op 13 november 1847 hertrouwde Jacob met Charlotte Lehmann. Ook uit dit huwelijk werden vijf kinderen geboren. Enige jaren na zijn tweede huwelijk deed vader Spanjaard zijn zaak voor ongeveer 70.000 gulden over aan Jacob en zijn broer Levie. De firma maakte in deze jaren een stormachtige ontwikkeling door. De broers stapten in 1864 over op een fabrieksmatige aanpak. Op 22 augustus 1864 legden de beide broers de eerste steen voor een stoomweverij en spinnerij. In hetzelfde jaar traden twee zonen van Jacob, Izak en David, toe als firmant.
 
 
Een jaar later, in augustus 1865, kon de machinale productie van katoenen garens en weefsels van start gaan. In 1866 werkten er in de fabriek van Spanjaard al 187 arbeiders waarvan de helft als zelfstandig wever. De eerste belangrijke uitbreiding van de fabriek vond in het begin van de jaren zeventig plaats toen de Spanjaards een stoomkatoenspinnerij uit Enschede overnamen.
 
 
Naast zijn bezigheden als industrieel en werkgever was Jacob Spanjaard ook maatschappelijk actief. Zo had hij van 1857 tot 1864 zitting in de gemeenteraad van Borne. Ook in de joodse gemeenschap was hij actief. Hij had bijvoorbeeld twintig jaar lang zitting in de Centrale Commissie van het Nederlands-Israelitisch Kerkgenootschap en behoorde tot de oprichters van de afdeling "Twente" van de Alliance Israelite Universelle. Tekenend voor zijn betrokkenheid bij het joodse leven is ook het in 1883 door het Nieuw Israelitisch Weekblad (NIW) gemelde feit dat hij ter gelegenheid van zijn zeventigste verjaardag honderd gulden schonk aan het kerkbestuur van de joodse gemeente in Borne.
 
 
In 1885 vond opnieuw een belangrijke uitbreiding van de productiecapaciteit plaats door de aanbouw van een nieuwe spinnerij. De oude spinnerij brandde in 1887 geheel af. In 1890 en 1891 traden twee zoons van Levie Salomon, die zich in 1889 als firmant had teruggetrokken, in de plaats van hun vader. In 1892 overleed Levie. Waarschijnlijk tamelijk onverwacht omdat hij nog een aanzienlijk kapitaal in het bedrijf had zitten. Zijn broer Jacob trad in 1896 vanwege hoge ouderdom terug als firmant. Datzelfde jaar legde hij ook zijn lidmaatschap van de Centrale Commissie neer. Enkele jaren later, op 26 januari 1899, overleed Jacob Salomon op ruim 85-jarige leeftijd na een korte ziekte in zijn geboortestad Borne. Het NIW deed enkele dagen later verslag van zijn begrafenis en besloot met de woorden dat men na de begrafenis huiswaarts keerde "onder den indruk een braaf man, een oprecht jehoedi een laatste rustplaats bereid te hebben."