GROOT (Petrus Hofstede de), geb. te Leer 8 Oct. 1802, gest. te Groningen 5 Dec. 1886, de stichter der ‘groninger school’. Door zijne moeder, Anna Geertruida Hofstede, wier naam hij later bij den zijnen voegde, was Petrus Hofstede, de rotterdammer hoogleeraar en Oranjeman, zijn oudoom. Zijn vader was Corn. Phil. de Groot. In 1814 met zijne ouders uit Emden naar Groningen verhuisd, bezocht hij daar de latijnsche school, straks de academie. Hij hoorde daar B.H. Lulofs, den enthusiasten leermeester in vaderlandsche taal en historie, door wiens invloed die krachtige nationale gevoelens in hem werden gewekt, die hem altijd hebben bezield. Als theoloog volgde hij de colleges van Herman Muntinghe, wiens Geschiedenis der menschheid naar den bijbel bij de Groningers zeer geliefd zou worden, van Eelco Tinga den niet onbekwamen kanselredenaar, van den jongen Th.A. Clarisse en van Annaeus Ypey. Deze, de kerkhistoricus, vermocht hem door de dorheid van zijn onderwijs weinig te boeien, maar door hem heeft de Groot toch oog gekregen voor de overeenstemming tusschen zijn evangelisch standpunt en dat der oude rekkelijken uit de 16e eeuw, de nationaal-gereformeerden. Hij promoveerde 29 Nov. 1826 de Clemente Alexandrino, philosopho christiano en deed 10 Dec. d.a.v. intrede te Ulrum, dat binnen enkele jaren naam zou maken door de afscheiding. Hier huwde hij, 4 Juni 1828, Geertruida Agneta van Herwerden. Toen de jonge Clarisse 25 Sept. van dat jaar ten huize zijns vaders te Leiden was overleden, benoemden curatoren hem tot hoogleeraar; hij inaugureerde 6 Mei 1829 de Davide poëta: de aanvang van een langen en vruchtbaren ambtstijd. Drie maanden vroeger was van Oordt hoogleeraar geworden, in 1831 kwam Pareau, en ziehier het driemanschap, dat in het Tijdschrift Waarheid in Liefde sedert 1837 de vruchten gaf dier gemeenschappelijke godgeleerde studiën, waaruit de groninger school ontstond. Met Pareau gaf de Groot de Encyclopaedia theologi christiani (1840, 18442, 18513), waarin, blijkens den titel, de te vormen mensch hoofdzaak, de vormende wetenschap middel is, voorts het Compendium dogmatices et apologetices christianae (1840, 18452, 18483). Uit deze boeken, gelijk uit hunne colleges, woei een nieuwe geest over godsdienst en theologie. Het eigenaardige dezer groninger richting ligt niet in haar historisch-critische exegese, noch in hare wijsbegeerte, beide bij haar nog uiterst zwak (verg. Sepp, Proeve pragm. gesch.3 297 vlg.), maar hierin, dat zij de oude dogmatiek vrijmoedig heeft getoetst, in 't algemeen de aanvaarding van dogmata heeft losgemaakt van de vroomheid en de persoon van J.C. voor de leer over hem gegeven, terwijl zij voor de practische opleiding van predikanten veel heeft gedaan. In hare bijbelbeschouwing wees zij het verschil aan tusschen O. en N.T. en onderscheidde in de feilbare Schrift het onfeilbare Evangelie, het authentiek getuigenis omtrent J.C., die de grondslag is des geloofs. Het nieuwe licht, dat aldus van Groningen uit zijn stralen schoot, de geestdrift van wie het ontstaken, hun eendracht, hunne prediking en lezingen, verklaren den blijden opgang door hen gemaakt in dezen opgewekten tijd voor Groningen, door de burgerij met warmte meegeleefd. Toen in 1842 tegen de Groot het bekende bezwaarschrift der zeven haagsche heeren bij de Synode was ingeleverd en deze vergadering besloten had geen uitspraak te doen, toen daarop in 1843 dezelfden in een nieuw geschrift zich tegen de Groningers richtten, werd dit voor studenten en burgerij aanleiding tot een warm huldebetoon, eene serenade op 13 Maart 1843 aan de Groot, Pareau en Muurling gebracht. Behalve als hoogleeraar en academieprediker heeft hij de maatschappij gediend als schoolopziener. Hij heeft den schoolstrijd zien aanvangen en stond met beslistheid aan de zijde van hen, die de nederlandsche volksschool wilden handhaven als kweekster van verdraagzaamheid, als handhaafster van de éénheid der natie. Hij behoort voorts tot de oudste strijders voor geheelonthouding en was ook de oprichter van philanthropische vereenigingen, die op betere armenzorg althans aanstuurden. Zijne vaderlandsliefde sprak hij uit in de rede van 23 Mei 1873, waarmede hij het gedenkteeken te Heiligerlee onthulde, ter eeuwige memorie van de helden, te wier verdediging hij in 1868 zijnen tegenstander Groen v. Prinsterer aan zijn zijde vond. Zijne rustplaats op het groninger kerkhof, waarboven vrienden en leerlingen 9 April 1888 een gedenksteen oprichtten, ‘ligt tusschen vriendengraven’. J. Ensing heeft 1840 zijn portret op steen geteekend. Hoog bejaard staat het in Eigen Haard 1882 (houtsnede). Zie: P. Hofst. de Groot, De Gron. godgeleerden in hunne eigenaardigheid (Gron. 1855); dez., Vijftig jaren in de theologie (Gron. 1872); J.B.F. Heerspink, Petrus Hofstede de Groot (Gron. 1898) (verg. over dat boek J. Offerhaus in Geloof en vrijheid 1898, 121-180); dez., De godgeleerdheid te Groningen (Gron. 1864/1875) II, 268-332; dez. in Levensber. Letterk. 1887, 237-295 met een lijst zijner werken door C. Hofstede de Groot, 296-318; H.G. Braam in Geloof en vrijheid 1887, 253-313; Boeles achter Jonckbloet, Gedenkboek, Bijl. 142 vlg.; Sepp, Proeve pragm. gesch. passim. Knappert