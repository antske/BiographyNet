JUNGHUHN (Franz Wilhelm), geb. 26 Oct. 1809 te Mansfeld a.d. Wippra als oudste zoon van den chirurg Wilhelm Friedrich Junghuhn en Christine Marie Schiele, overl. 24 April 1864 te Lembang. De eerste tien jaren van zijn leven bleef Franz eenig kind; een paar jongere zusjes stierven vroeg, terwijl de andere kinderen 10 tot 16 jaar jonger waren dan Franz; zijn opvoeding en onderwijs lieten dan ook niets te wenschen over. De Mansfelder Junghuhns waren gekenmerkt door een aan koppigheid grenzende zelfstandigheid van karakter; een eigenschap, die zich in Franz zeer sterk gelden liet. Zestien jaar oud (Sept. 1825) trok hij naar Halle om daar zijn door privaatlessen verkregen voorbereidende kennis te volmaken, anderhalf jaar later deed hij toelatingsexamen voor de universiteit en werd nu (1 Juli 1827) als medicinae studiosus ingeschreven. Zijn studie werd onderbroken door een terugkeer naar Mansfeld, waar hij een zeer moeilijken tijd doormaakte, een ware ‘Sturm- und Drangperiode’, eindigend met een mislukte poging tot zelfmoord. Reeds in deze jaren werd in Junghuhn de vrijdenker wakker; zijn denken kwam in opstand tegen de hem door Archidiaconus Heck ingeprente bijbelleer. In Mansfeld schreef hij zijn eerste wetenschappelijke publicatie over nog weinig bekende paddestoelen, die hij zoo karakteristiek ‘eine Traumwelt der Pflanzen’ noemt (Linnaea V, 1830, 388-410). In den zomer van 1830 ging hij naar Berlijn om zijn medische studiën voort te zetten, werd in April 1831 compagnies-chirurg bij het Pruisische leger in Laubach, 25 Dec. 1831 gevangengenomen wegens deelneming in Maart 1831 aan een duel, waarbij hij zelf verwond werd, maar zijn tegenstander ongedeerd bleef, tot tienjarige vestingstraf veroordeeld en in Ehrenbreitstein opge-sloten (1 Jan. 1832). Door het voorwenden van krankzinnigheid slaagde hij erin, het toezicht minder scherp te maken; hij werd door drie geneesheeren voor ‘total wahnsinnig’ en zijn verstand voor ‘hoffnungslos verloren’ verklaard. Eindelijk gelukte het hem, uit Ehrenbreitstein te ontsnappen (13 Sept. 1833); hij nam dienst bij het vreemdelingenlegioen in Algiers, maar kwam na een halfjaar wegens gezondheidsredenen naar Parijs, waar hij met de botanici de Jussieu, Brogniart en Persoon in aanraking kwam. Hier vernam hij zijn begenadiging door den Koning van Pruisen, en werd hij door Persoon overgchaald, als officier van gezondheid bij het Nederlandsch-Indisch leger dienst te nemen. Zijn benoeming als zoodanig ontving hij 12 Jan. 1835; op 13 Oct. 1835 kwam hij in Batavia. Door een gelukkig toeval werd Junghuhn in Indië terstond adjudant van den ruimdenkenden dr. E.A. Fritze, chef van den geneeskundigen dienst, met wien hij talrijke inspectiereizen deed, op welke reizen Fritze zelf de geologie van Java bestudeerde en Junghuhn de plantengroei. Vooral werden hierbij de belangrijkste vulkanen bezocht in Oost-Java van Semarang tot Besoeki en in de Preangerregentschappen. En na Fritze's overlijden (Mei 1839) maakte Junghuhn uitstapjes naar Wijnkoopsbaai, Gedeh, Pangerango, Bandoeng met den Malabar, hierbij gesteund door de Gouverneurs-Generaal Merkus, Rochussen en Pahud. In dezen tijd moet een voorloopige toevoeging van Junghuhn aan de Natuurkundige Commissie plaats gehad hebben, maar deze opdracht was van korten duur. Het tijdvak Oct. 1840-Maart 1842 bracht Junghuhn op Sumatra door, voornamelijk in de Batak-landen. In Mei 1845 werd hij benoemd tot lid der Natuurkundige Commissie, onder toekenning van ervol ontslag als officier van gezondheid. Hoewel erkentelijk voor de grootere vrijheid van beweging, die hij zoodoende kreeg, stoorde hij zich volstrekt niet aan het oppergezag, dat Blume en Temminck over de Commissie meenden te hebben. Door het voortdurende reizen (van de 13 jaar zijner eerste Indische periode, bracht hij er 10 door op zijn reizen) vermoeid, nam Junghuhn in Aug. 1848 verlof, eerst voor drie jaar, later verlengd tot zeven jaar. In Europa huwde hij 23 Jan. 1850 met Johanna Louisa Frederica Koch (geb. 25 Jan. 1827 te Bergen-op-Zoom, overl. 7 Mei 1914 te 's Gravenhage). Op 31 Aug. 1853 werd hij genaturaliseerd. Tijdens zijn verlof bezocht hij vrijwel alle Europeesche bergstreken (Alpen, Pyreneeën, Kaukasus). In het jaar 1850 werd tot ontbinding van de Natuurkundige Commissie besloten, maar tevens bepaald, dat Junghuhn op dezelfde wijze kon werkzaam blijven. Zoo bestond voor hem het vooruitzicht, na afloop van zijn verlof naar Indië terug te keeren, en zich opnieuw aan de bestudeering van Java's flora en geologie te wijden. Maar het zou anders loopen. Met de ‘Minister Pahud’ verliet hij 18 Juli 1855 zijn tweede vaderland, en werd spoedig na zijn aankomst (1856) benoemd tot inspecteur der kina-cultures, als opvolger van Hasskarl (zie III kol. 550), zoodat zijn zuiver-wetenschappelijk werk door dezen voor hem geheel nieuwen werkkring op den achtergrond raakte. Wel reisde hij nog veel, en bracht hij nog belangrijke collecties planten bijeen, maar zijn tijd van productie is voorbij. Langzamerhand werden zijn lichaamskrachten gesloopt, hij hoopt in Europa te herstellen, vraagt en verkrijgt verlof, maar voor zijn vertrek uit Lembang overvalt hem een hevige leverziekte, die 24 April 1864 noodlottig werd. Junghuhns eerste Indische periode is verreweg de meest vruchtbare geweest. Veelzijdig als weinig anderen, bezat hij een zeldzame gave om op betrekkelijk weinig gegevens juiste en logische redeneeringen te bouwen, maar vond toch zijn groote kracht in scherpe waarneming en objectieve feitenbeoordeeling. Van huis uit plantkundige, werd vooral het gansche braakliggende gebied der plantengeographie zijn studievak. In het bijzonder voor de Preangerbergen, eigenlijk voor geheel West-Java, is zijn indeeling in plantengordels doeltreffend gebleken te zijn, in Oost- en Midden-Java vertoonde de plantengroei sterke afwijkingen. Met wetenschappelijke plantenbeschrijving heeft Junghuhn zich weinig beziggehouden, zijn verzamelingen werden grootendeels door anderen bewerkt. Ook een fossielen-collectie werd door hem bijeengebracht, zoowel zoölogisch als botanisch. Hoewel Junghuhn eigenlijk geen geoloog, maar botanicus was, waren toch zijn terreinbeschrijvingen, zijn landschapschetsen, zijn teekeningen van profielen en zijn kaarten uitnemend verzorgd, zoodat ook in dit opzicht zijn Java een standaardwerk van blijvende waarde is. Op zuiver geologisch gebied is hij niet altijd gelukkig geweest in zijn onderzoek; in het bijzonder kwam hij met succes op tegen de theorie der ‘Erhebungs-Kratere’ van Leopold von Buch. Ook op maatschappelijk terrein vond zijn geest arbeid: zijn woelige, zoekende natuur bracht hem in strijd met veel bestaande opvattingen en meenigen; hij werd een der voormannen van de Dageraad-beweging (1855) en als zoodanig deels geestverwant van Multatuli. Zijn hoofdwerken zijn: Topografische und naturwissenschaftliche Reisen durch Java (Magdeburg, 1845); Die Battaländer auf Sumatra (Berlin 1847); Java, zijne gedaante, zijn plantentooi en inwendige bouw (Amsterdam, 1850-54; duitsche vertaling door Hasskarl, Leipzig 1852-54); Licht- und Schattenbilder aus dem Innern von Java (Leiden, 1854). Bovendien waren op zijn verzamelingen gebouwd: Plantae Junghuhnianae. Enumeratio plantarum quas in insulis Java et Sumatra detexit Fr. J. (Leiden, 1851-56, onvoltooid), voornamelijk onder leiding van W.H. de Vriese gepubliceerd; H.R. Göppert, Die Tertiärflora auf der Insel Java ('s Gravenhage, 1854); J.A. Herklots, Fossiles de Java (Leid. 1854); K. Martin, Die Tertiärschichten auf Java (Leiden, 1879-80) en S.H. Koorders, Plantae Junghuhnianae ineditae I-IV (in Versl. K.A.W. Amst. Afd. Natuurk. XVII (1908-09) 156-160, 780-782, 948-955 en Junghuhn-Gedenkboek (1910) 153-198. Portretten in Junghuhn-Gedenkboek tegenover den titel en bij Sirks t.a.p. tegenover p. 141. Zie: Max C.P. Schmidt, Franz Junghuhn. Biografische Beiträge zur 100. Wiederkehr seines Geburtstages (Leipzig, 1909); Junghuhn-Gedenkboek, uitgegeven door de Junghuhn-Commissie bij de 100e herdenking van zijn geboortedag ('s Grav. 1910); M.J. Sirks, Indisch Natuuronderzoek (Amst. 1915) 141-153. Sirks