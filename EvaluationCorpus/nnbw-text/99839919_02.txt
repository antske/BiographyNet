CROUSE (Philips), geb. te Sedan, overl. in 1741, te Haarlem begraven 14 Dec., noemde zich ‘Geograph binnen Haerlem’ op den titel van een door hem uit het Fransch vertaald werkje van S. Sanson, geograaf van den Koning van Frankrijk, zijnde Een accuraet Kaert-boekje of Zak-atlas Dienstig voor alle Reizigers door het Keizerryk van Duitschland, met eene Geographische Beschryving, (Uitgave in kl. 8o. van B. Cleynhens te Haarlem) 36 blz. tekst, gevolgd door Atlas nouveau du Voyageur pour l'empire d' Allemagne, Avec la Description Geographique d'une Table. Pour trouver facilement les Villes, etc., 30 en 24 blz.; en 23 dubbel gevouwen net gegraveerde en gekleurde kaartjes. Van hem en zijne vrouw, Maria de Logne, overleden in Januari 1720, werden in de waalsche kerk kinderen gedoopt in 1715 en 1718; als weduwnaar hertrouwde hij in Juni van het jaar 1720 met Anna Fredericus, wed. van Jacob Pietersz, geb. te Varel, begraven begin December 1762. Uit dit huwelijk is een zoon 23 Juni 1726 in de hervormde kerk gedoopt. Bruinvis