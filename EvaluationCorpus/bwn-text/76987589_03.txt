Graswinckel, jhr. Dirk Petrus Marius , (verheven in de Nederlandse adel bij KB d.d. 21-7-1908, nr. 71), 
archivaris (Utrecht 30-10-1888 - 's-Gravenhage 9-9-1960). 
Zoon van jhr. Augustinus Frederik Karel Graswinckel (verheven
 in de Nederlandse adel bij KB d.d. 21-7-1908, nr. 71),
 legerofficier, en Anna Elisabeth van Eeten. Op 12-5-1927 gehuwd
 met Johanna Abrahamina Breda Kleijnenberg (1889-1973). Dit
 huwelijk bleef kinderloos.
 

 
 
 
 Dirk Graswinckel stamde uit een in oorsprong Delfts
 regentengeslacht, dat aan het begin van de 20ste eeuw in de
 adelstand werd verheven. Als oudste zoon van een
 infanterieofficier - zijn vader bereikte de rang van
 generaal-majoor - bracht hij zijn jeugd door in verschillende
 legerplaatsen. Hij bezocht het Instituut De Graaf in Den Haag
 en volgde daarna de HBS, eerst in Amersfoort en vervolgens aan
 het Haagse Bleijenburg. Hoewel het leger herhaaldelijk een rol
 in zijn leven zou spelen, koos hij na het vervullen van zijn
 dienstplicht niet voor het beroep van zijn vader. In 1910 ging
 hij aan de Leidse universiteit geneeskunde studeren om een jaar
 later - na het behalen van het Staatsexamen A - over te stappen
 naar de rechtenfaculteit. Graswinckels studie ondervond ruim
 vier jaar vertraging doordat hij de gehele Eerste Wereldoorlog
 als reserve-luitenant was gemobiliseerd. Op 7 juli 1919
 promoveerde hij op stellingen. 
 Begin 1920 kwam Graswinckel als volontair op het
 Rijksarchief in Den Haag. Hij trok er onmiddellijk de aandacht
 door zijn buitengewoon energieke optreden en uitmuntende
 examen. Om die reden kreeg hij op 1 mei 1921 een aanstelling
 als commies-chartermeester bij het Rijksarchief in Overijssel.
 In Zwolle moest hij zich in het bijzonder gaan bezighouden met
 de inventarisatie van archieven, omdat rijksarchivaris M.
 Schoengen daaraan nauwelijks aandacht besteedde. Verder was
 zijn kalme en bezadigde karakter een garantie dat er geen
 moeilijkheden met zijn chef zouden ontstaan. Een in de vochtige
 depots opgelopen reuma noodzaakte hem in 1924 te solliciteren
 naar een betrekking bij het Rijksarchief in Gelderland. 
 In Arnhem bekwaamde Graswinckel zich verder onder de
 deskundige leiding van rijksarchivaris jhr. A.H. Martens van
 Sevenhoven op het gebied van inventarisatie. Zo werd de
 omvangrijke inventaris van het oud-archief van Arnhem door hem
 samengesteld. In 1926 werd door toedoen van Graswinckel tussen
 Nederland en Pruisen een ruilverdrag gesloten waarbij, op grond
 van het herkomstbeginsel, over en weer stukken uit openbare
 archieven werden overgedragen. Ook later in zijn carri&egrave;re
 zou Graswinckel dit beginsel herhaaldelijk in internationaal
 verband toepassen. Intussen vond Martens van Sevenhoven dat
 zijn ondergeschikte soms te veel zijn eigen weg ging. Daarom
 zorgde de Gelderse rijksarchivaris ervoor dat hij met ingang
 van 1 augustus 1933 werd benoemd tot rijksarchivaris van de
 Tweede Afdeling van het Algemeen Rijksarchief. Als zodanig zou
 Graswinckel met de departementen in Den Haag over de
 problematiek van de vernietiging van de 19de- en 20ste-eeuwse
 archieven moeten onderhandelen. Daarvoor vormden zijn tact en
 voortvarendheid een extra aanbeveling bij zijn benoeming. Na
 enige omschakelingsmoeilijkheden nam hij zijn nieuwe taak
 spoedig enthousiast ter hand. Hij zag als een der eersten
 binnen het archiefwezen de wetenschappelijke waarde van de
 19de- en 20ste-eeuwse archieven in. 
 Tijdens de meidagen van 1940 was Graswinckel - sinds
 september 1939 reserve-majoor - als commandant van een bataljon
 infanterie belast met de verdediging van het gedeelte van de
 Lek tussen Culemborg en fort Honswijk. Na enkele weken
 krijgsgevangenschap in Duitsland hervatte hij eind juni zijn
 werk aan het archief. Graswinckel, die in 1938 al aanbevelingen
 had gedaan voor beschermende maatregelen voor archieven in
 oorlogstijd, kreeg in 1942 een werkzaam aandeel in het
 overbrengen hiervan uit de kustprovincies naar bomvrije bunkers
 en andere versterkte bouwwerken elders in het land. Toen zijn
 naam eind 1943 als mogelijke opvolger van de algemene
 rijksarchivaris R. Bijlsma werd genoemd, poogde de NSB een
 partijgenoot benoemd te krijgen om te voorkomen dat deze
 functie naar een 'uitgesproken felle tegenstander van het
 nationaal-socialisme' zou gaan. Mede door gebrek aan een
 geschikte kandidaat mislukte deze poging. Bijlsma bleef in
 functie tot eind 1945, omdat Graswinckel hem niet eerder kon
 opvolgen wegens bezigheden elders. 
 Immers, eind 1944 maakte Graswinckel, die met vakantie in
 Noord-Brabant was, daar de bevrijding mee en nam hij dienst bij
 het Militair Gezag in Breda. Als opsporingsambtenaar bestond
 zijn taak uit het lokaliseren en restitueren van door de
 Duitsers geroofde archieven, bibliotheken en kunstschatten.
 Vervolgens was Graswinckel van april tot december 1945 militair
 commissaris van het Militair Gezag van het district
 West-Utrecht. Van oktober 1945 tot maart 1948 was hij
 liaison-officier bij het Commissariaat-Generaal tot behartiging
 van de Nederlandse Economische Belangen in Duitsland. In deze
 functie was hij belast met de recuperatie van door de bezetters
 weggevoerde archieven en bibliotheken. Ook nu weer droegen
 Graswinckels joviale omgangsvormen, diplomatieke gaven en
 doortastende optreden hun vruchten: dankzij zijn goede
 samenwerking met het Amerikaanse leger zou Nederland van alle
 Europese landen tot in 1950 het meeste terugkrijgen. 
 Op 1 januari 1946 was Graswinckel Bijlsma als algemeen
 rijksarchivaris opgevolgd. Hij zou deze functie tot 1 november
 1953 uitoefenen. Hij wist bij het ministerie enkele
 bezuinigingsmaatregelen uit 1933 ongedaan te maken door het
 aantal rijksarchivarisplaatsen bij het Algemeen Rijksarchief
 weer op drie te brengen, in Drenthe het rijksarchivariaat te
 herstellen en opnieuw inventarissen te laten drukken. Het
 oplossen van het ruimtegebrek bij vooral het Algemeen
 Rijksarchief vroeg veel van zijn tact. Dit onderstreepte hij
 door opnieuw een actief vernietigingsbeleid te voeren. Na
 moeizame onderhandelingen met drie verschillende ministeries
 werd in 1951 een deel van een voormalige Duitse bunker in
 Schaarsbergen als hulpbewaarplaats ingericht en konden de sinds
 de jaren dertig achtergebleven overdrachten van de
 departementsarchieven plaatsvinden. Ten slotte liet hij op het
 Algemeen Rijksarchief een fotoafdeling inrichten voor de
 reproductie van documenten en trof hij maatregelen voor het
 behoud van fotoarchieven. 
 Meer dan de meeste van zijn collega's beschouwde Graswinckel
 het archiefwezen als een onderdeel van de rijksadministratie.
 Daarom trachtte hij de samenwerking met de rijksregistratuur te
 bevorderen. In 1951 hield hij hiervoor een warm pleidooi in
 zijn lezing 'Hercules op de tweesprong' (in: 
  Nederlands Archievenblad 

 55 (1950/1951) nr. 3, 107-116). Met het oog op de zorg voor de
 19de- en 20ste-eeuwse archieven spande hij zich in voor een
 herziening van de Archiefwet van 1918. In het door hem in 1948
 hernieuwde overleg met de rijksarchivarissen stelde hij dit
 onderwerp voor het eerst aan de orde. Dit leidde tot het
 voorbereiden van een nieuwe archiefwet, waaraan hij zelf tot
 aan zijn pensioen zou meewerken en die in 1956 werd
 ingediend. 
 Ook de opleiding van de archiefambtenaren had Graswinckels
 aandacht. Als lid - vanaf 1938 - en als voorzitter - vanaf 1946
 - van de examencommissie voor wetenschappelijke
 archiefambtenaren waren Graswinckel de tekortkomingen van de
 opleiding bekend. Daarom steunde hij het initiatief een
 opleidingscursus voor bedrijfsarchivarissen te beginnen in de
 hoop dat dit tot de oprichting van een nieuwe
 Rijksarchiefschool - de oude was in 1924 opgeheven - zou
 leiden. Toen de school er in 1955 eindelijk kwam, werd
 Graswinckel een van de docenten. 
 Minder succes had Graswinckels bijdrage aan de
 totstandkoming van een nieuwe versie van de 
  Handleiding voor het ordenen en beschrijven van
 archieven 

 uit 1898, waarin ook aandacht zou worden besteed aan 19de- en
 20ste-eeuwse archieven. Nadat een vorige poging was mislukt,
 werd Graswinckel in 1954 verzocht als voorzitter van een andere
 commissie met een nieuwe redactie te komen. Deze opdracht gaf
 hij begin 1956 terug, omdat er vooral op het gebied van moderne
 archieven te veel veranderde. 
 Door de internationale bekendheid die Graswinckel tijdens de
 recuperatie had verworven, verzocht de UNESCO, de organisatie
 voor onderwijs, wetenschap en cultuur van de Verenigde Naties
 in Parijs, hem in 1948 met een aantal buitenlandse collega's
 een Internationale Archiefraad op te richten. In 1950 werd hij
 hiervan een van de twee vice-voorzitters; in 1953 werd hij tot
 voorzitter gekozen. Onbegrip van collega's weerhield hem er
 niet van het Duitse archiefwezen vanaf het begin bij de
 internationale samenwerking te betrekken. Dit bleek onder meer
 uit zijn aanwezigheid bij de opening in 1949 van de
 Archiefschool te Marburg en zijn optreden als eerste gastdocent
 in 1950 bij deze school. 
 Om ook na zijn pensionering van zijn verdiensten gebruik te
 kunnen maken, werd Graswinckel per 1 november 1953
 honorair-adviseur van de Rijkarchiefdienst. Kort daarvoor was
 hij in de rang van reserve-kolonel opnieuw in militaire dienst
 getreden als hoofd van de sectie kunstbeschermingsofficieren,
 een functie die hij in 1955/1956 combineerde met het
 lidmaatschap van de voorlopige Monumentenraad, afdeling
 Oorlogsbescherming. 
 Graswinckel was een 'grand seigneur' met een onkreukbaar
 karakter. Hij bezat een innemende persoonlijkheid en toonde
 steeds respect voor zijn ondergeschikten, van hoog tot laag.
 Terwijl hij er zelf een sobere levenswijze op na hield, stelde
 hij gul gelden beschikbaar wanneer hij daarmee anderen kon
 helpen. Vanaf het begin van zijn loopbaan bekleedde Graswinckel
 vanwege zijn organisatorische gaven vele bestuursfuncties.
 Hoewel zijn gezondheid in latere jaren verslechterde - hij had
 een zwak hart -, zette hij dit bestuurswerk onverminderd voort
 tot zijn plotselinge overlijden op 71-jarige leeftijd. 
 
 A: Persoonlijk archief-D.P.M. Graswinckel en
 familiearchief-Graswinckel in het Algemeen Rijksarchief te
 's-Gravenhage; familiearchief-Graswinckel, 1792-1950 (onderdeel
 van het archief van het Hofje van Gratie) in het Gemeentearchief
 van Delft. 
 
 P: Bibliografie in: H.J.Ph.G. Kaajan, 'Inleiding', in idem, 
  Inventaris van het archief van jhr.dr. D.P.M. Graswinckel,
 (1921) 1946-1960 

 ('s-Gravenhage 2001). 
 
 L: Behalve necrologie&euml;n o.a. door Anne Berendsen, in
 
 Het Vaderland 

 , 17-9-1960, H. Hardenberg, in 
 Nederlands Archievenblad 

 64 (1960) 97-101, idem, in 
 Jaarboek van de Maatschappij der Nederlandse Letterkunde te
 Leiden 1960-1961 

 (Leiden 1961) 72-76 en Joh. Papritz, in 
 Der Archivar. Mitteilungsblatt f&uuml;r deutsches
 Archivwesen 

 14 (1961) 1 (mrt.) 61-63: D.P.M. Graswinckel, 
 Graswinckel. Geschiedenis van een Delfts brouwers- en
 regentengeslacht 

 ('s-Gravenhage 1956) 305-308; 
 Respect voor de oude orde. Honderd jaar Vereniging van
 Archivarissen in Nederland 

 . Onder red. van Paul Brood (Hilversum 1991) 24-25, 52, 86, 88,
 90-91, 148-149, 154-155, 171, 201, 205-208; F.J. Hoogewoud, 'The
 nazi looting of books and its American ''Antithesis''. Selected
 pictures from the Offenbach Archival Depot's Photografic History
 and its supplement' in 
 Studia Rosenthaliana. Journal for Jewish Literature and
 History in the Netherlands and related Subjects 

 26 (1992) 158-192; 
 The return of the looted collections (1946-1996). An
 unfinished chapter. 

 Onder red. van F.E.J. Hoogewoud en J.E.P. Leistra (Amsterdam
 1997) 15-17, 19, 105, 111, 115; H.J.Ph.G. Kaajan, 'Hoe
 Graswinckel algemene Rijksarchivaris werd en Utrecht geen
 ''Tweede'' Muller kreeg', in 
 Nederlandse Histori&euml;n. Tijdschrift voor vaderlandse
 (streek)geschiedenis 

 33 (1999) 83-98. 
 
 I: 
 Nederlands Archievenblad 

 64 (1960) 98. 
 H.J.Ph.G. Kaajan