Treub, Hector , hoogleraar in de verloskunde en gynaecologie (Voorschoten (Z.H.) 1-8-1856 - Utrecht 7-4-1920). Zoon van Jacobus Petrus Treub, burgemeester van Voorschoten, en
 Marie Louise Cornaz. Gehuwd op 17-6-1880 met Aagje Fabius. Uit
 dit huwelijk werd, behalve 1 dochter die jong overleed, 1 dochter
 geboren. Na echtscheiding (6-4-1906) gehuwd op 16-2-1907 met
 Cornelia Gerardina Boellaard. Uit dit huwelijk werden geen
 kinderen geboren.
 
 
 
 
 Hector Treub werd geboren als vierde kind in het
 hooggecultiveerde burgemeestersgezin, waarvan ook de latere
 directeur van 's Lands Plantentuin in Buitenzorg, Melchior, en
 de latere politicus en hoogleraar staathuishoudkunde, Marie
 Willem Frederik, deel uitmaakten. Evenals zijn broers bezocht
 Hector de dorpsschool in zijn geboorteplaats en de
 Gemeentelijke HBS te Leiden. Hij genoot priv&eacute;-lessen
 Grieks en Latijn van W.E.H. van den Horn van den Bos, een
 dorpsgeneesheer te Voorschoten, wiens ervaring, vooral op het
 terrein van de verloskunde, hem tot voordeel heeft
 gestrekt. 
 In 1873 werd Treub ingeschreven als student aan de Leidse
 universiteit. Hij bleef echter in Voorschoten wonen tot aan
 zijn kandidaatsexamen geneeskunde, drie jaar later; iedere dag
 ging hij te voet heen en weer. Op 30 november 1878 promoveerde
 Treub tot doctor in de geneeskunde bij de internist prof. S.S.
 Rosenstein op een gedeeltelijk experimenteel onderzoek,
 getiteld 'Over reflexparalysen en neuritis migrans' (later
 gedeeltelijk gepubliceerd in: 
  Archiv f&uuml;r Experimentelle Pathologie und
 Pharmakologie 

 10 (1878/1879) 398-411). In de ruim acht jaren die op zijn
 promotie volgden, verdeelde Treub zijn tijd tussen het werk als
 assistent op de vrouwenafdeling van de chirurgische kliniek van
 prof. J.E. van Iterson en dat van een snel groeiende
 artsenpraktijk in Leiden. Met grote regelmaat verschenen
 publikaties van zijn hand, waaronder tussen 1880 en 1886 negen
 kritische, oorspronkelijke artikelen in het 
  Nederlandsch Tijdschrift voor Geneeskunde 

 ( NTG ) over kwesties als wond- en fractuurbeft5593]handeling en
 antisepsis. Van dit laatste onderwerp bood Treubs boek 
  De antiseptische wondbehandeling in haar tegenwoordigen
 vorm 

 uit 1885 een helder overzicht. 
 Inmiddels werd Treub door menigeen als een veelbelovend
 medicus gewaardeerd. Nog geen dertig jaar oud stond hij enige
 malen op de nominatie voor professoraten elders. Treub bleef
 echter in Leiden, waar hij in 1886 werd benoemd tot hoogleraar
 in de verloskunde en de leer der vrouwenziekten als opvolger
 van de kort tevoren overleden prof. A.E. Simon Thomas, die hij
 eerder, als tijdelijk lector, tijdens diens ziekte had
 vervangen. Op 26 januari 1887 hield hij zijn historisch getinte
 inaugurele rede 
  De verdiensten der Nederlanders op het gebied van de
 bekkenleer 

 . Aan het slot van zijn oratie legde Treub de nadruk op het
 vernieuwende karakter van zijn leeropdracht. Zijns inziens
 vereiste 'de gynaekologie, die in de laatste jaren meer en meer
 zich als specieel gedeelte der chirurgie heeft ontwikkeld, dat
 hare beoefenaars grondig doorkneed zijn in de nieuwere
 heelkundige behandelings-methoden, vooral wat betreft de
 antisepsis' ( ibidem 

 , 34). 
 Treub droeg in belangrijke mate bij tot de emancipatie van
 de gynaecologie in Nederland, die zich in de jaren tachtig en
 negentig van de negentiende eeuw op verschillende wijzen
 voltrok. Vooral de relatie van de gynaecologie tot de chirurgie
 werd door hem telkens opnieuw duidelijk gemaakt en wisselend
 genuanceerd. In hoog tempo stapelden in deze jaren de bewijzen
 van disciplinaire verzelfstandiging van de gynaecologie zich
 op. Een in januari 1887 door de Amsterdamse hoogleraar G.H. van
 der Mey opgerichte gynaecologische kring werd op Treubs
 instigatie in november 1887 omgevormd tot de Nederlandsche
 Gynaecologische Vereeniging. Het een jaar later genomen
 initiatief tot oprichting van het 
  Nederlandsch Tijdschrift voor Verloskunde en
 Gynaecologie 

 werd door hem van harte gesteund: tot aan zijn dood was Treub
 redacteur van dit periodiek. 
 In het algemeen toonde Treub zich tijdens zijn Leidse
 hoogleraarschap een produktief auteur: van zijn hand verschenen
 meer dan vijftig artikelen over gynaecologische en
 verloskundige onderwerpen. In 1892 werd Treubs medische faam
 voorgoed gevestigd met de uitgave van het eerste Nederlandse 
  Leerboek der gynaecologie 

 , in twee delen: een tekstdeel en een platenatlas. Dit werk
 bleef jarenlang h&egrave;t nationale gynaecologische
 standaardwerk en kende tijdens het leven van de auteur zes
 edities. Het internationale karakter van de discipline werd
 door Treub nog eens beklemtoond door de organisatie van het
 derde Internationale Congres voor Gynaecologie en Verloskunde,
 dat in 1899 onder zijn leiding in Amsterdam werd gehouden. 
 Naast het zorgvuldig trekken van de disciplinaire contouren
 van de gynaecologie werd Treub in deze jaren geboeid door de
 structuur van de medische opleiding in het algemeen. Als
 voorzitter van de medische beroepsorganisatie, de Nederlandsche
 Maatschappij tot Bevordering der Geneeskunst (NMG), hield hij
 in 1891 een rede 'over medische studenten, medisch onderwijs en
 medische professoren in Nederland' (in 
  NTG 

 27 (1891) 65-78), waarin hij - evenals in enkele andere
 publikaties uit deze periode - vooral de nadruk legde op het
 verschil tussen een geneeskundig praktische opleiding en een
 meer wetenschappelijke educatie. Zelf werd hij geroemd als een
 begenadigd docent, die, zonder veel gebruik te maken van
 aantekeningen, ingewikkelde gevallen helder en duidelijk aan
 zijn studenten kon uiteenzetten, daarbij niet verzuimend hun
 aan de dagelijkse praktijk ontleende adviezen te geven. 
 Treub toonde zich een pleitbezorger van een eigen,
 Nederlands medisch-wetenschappelijk kader. zijn initiatief om
 in 1894 samen met M. Straub het periodiek 
  geneeskundige bladen uit kliniek en laboratorium voor de
 praktijk 

 op te richten vloeide voort uit de wens dergelijke praktische
 wetenschapsbeoefenaren te vormen. Tevens bleek hij een
 uitgesproken tegenstander te zijn van benoemingen van
 buitenlandse professoren, zolang er in eigen land voldoende
 gekwalificeerden aanwezig waren. Zo raakte hij in 1897 in een
 felle twist verwikkeld, toen hij zich openlijk had gekant tegen
 de benoeming van de Duitser A.S.G. D&ouml;derlein tot
 hoogleraar in de verloskunde en de leer der vrouwenziekten te
 Groningen en zijn opvatting in niet mis te verstane
 bewoordingen had neergelegd in een 'Wehrschrift': 
  Universit&auml;t und Vaterland 

 . Vanaf de eeuwwisseling toonde Treub zich meer uitgesproken
 francofiel en liet hij zich vaker - en niet altijd tot genoegen
 van zijn broer, de politicus M.W.F. Treub - in negatieve zin
 uit over het 'Duitse' nationale karakter. 
 Begin 1896 ontving Treub de uitnodiging hoogleraar te worden
 aan de Universiteit van Amsterdam, als opvolger van Van der
 Mey. Drie argumenten voerde hij aan ter rechtvaardiging van de
 ongebruikelijke stap de oudste universiteit van Nederland voor
 de jongste te verruilen: de grotere polikliniek voor de
 behandeling van vrouwenziekten die in de hoofdstad bestond, de
 ruimere gynaecologische en verloskundige klinische
 onderwijsmogelijkheden die in Amsterdam in het verschiet lagen
 door de daar op te richten vrouwenkliniek, en het feit dat ook
 aan Treubs eisen om verloskunde en gynaecologie door
 &eacute;&eacute;n hoogleraar te laten onderwijzen, gehoor werd
 gegeven. In zijn Amsterdamse oratie, 
  De gevaren der hedendaagsche gynaekologie 

 , van 11 mei 1896 richtte Treub ditmaal de aandacht op enkele
 schaduwzijden van de hoge vlucht die de chirurgie in de
 gynaecologie had genomen. Dat de gezamenlijke ontwikkeling van
 gynaecologie en verloskunde hem na aan het hart lag, bevestigde
 hij nog eens door het door Van der Mey vervaardigde manuscript
 voor een 
  Leerboek der verloskunde 

 in twee fasen, in 1898 en 1900, voor publikatie te bewerken;
 ook van dit boek verschenen v&oacute;&oacute;r zijn overlijden zes
 drukken. 
 Als hoogleraar in Amsterdam verbreedde Treub zijn
 publicistische horizon. Naast een niet aflatende stroom van
 geschriften over bijna ieder relevant onderwerp betreffende de
 specifieke somatische zorg voor vrouwen, mengde hij zich in
 toenemende mate ook in publieke discussies over de sociale en
 legale positie van de vrouw, over de toegankelijkheid van hoger
 onderwijs voor vrouwen en over praktijken die vrouwen ten
 naaste betroffen, zoals geboorteregeling en abortus provocatus,
 huwelijkshygi&euml;ne en zuigelingenzorg. Zo bestreed hij in
 woord en geschrift - onder meer in zijn in 1898 als brochures
 gepubliceerde voordrachten 
  De vrouw en de studie 

 en 
  Co-educatie bij het hooger onderwijs 

 - alle biologische en psychologische argumenten die tegen de
 geschiktheid van vrouwen om deel te nemen aan het hoger
 onderwijs werden aangevoerd. 
 Vanaf 1895 maakten vooral Treubs radicaal-liberaal gekleurde
 geschriften inzake het abortusvraagstuk en de neomalthusiaanse
 opvattingen over seksualiteit vele reacties los. In zijn
 artikel 'Abortus provocatus en strafwet' in het 
  Tijdschrift voor Strafrecht 

 (9 (1895) 1-24) tekende Treub bezwaar aan tegen het gebrekkige
 onderscheid dat in de wet werd gemaakt tussen verschillende
 vormen van geboorteopwekking, alsook tegen de wankele legale
 positie dienaangaande van de arts. Deze bezwaren werden
 herhaald en in al hun morele implicaties belicht in de brochure
 
  Het levensrecht der ongeboren vrucht 

 , verschenen in 1901, het jaar waarin liberale voorstellen tot
 wettelijke herziening van de artikelen tegen abortus door het
 confessionele kabinet-Kuyper van tafel werden geveegd. 
 Dezelfde thematiek en Treubs hang naar conceptuele
 helderheid vormden tevens de aanleiding tot de publikatie in
 1908, samen met de jurist A. Tak, van het 
  Leerboek der gerechtelijke verloskunde 

 , waarin tal van vergelijkingen werden getrokken met de
 wetgeving inzake zwangerschapsbepaling en -afbreking in
 Frankrijk, Duitsland en Oostenrijk. In een vijftal verwante
 artikelen, in 1904 gebundeld in 
  Verspreide opstellen 

 , ging Treub nader in op de veelsoortige bezwaren die tegen
 neomalthusiaanse voorbehoedsmiddelen te berde werden gebracht,
 wederom nauw aansluitend bij politieke discussies in dat jaar.
 Hoewel Treub een voorstander was van een principi&euml;le
 scheiding tussen menselijk geslachtsverkeer en voortplanting,
 toonde hij zich er tegelijkertijd bezorgd over dat
 voorbehoedsmiddelen relatief meer in kringen van de gegoede
 burgerij dan in arbeidersmilieus leken te worden toegepast. Uit
 al Treubs inspanningen in deze jaren blijkt welk een
 verstrekkende rol hij de arts als sociaal raadsman en
 wetenschapper toebedeelde, vooral ook op het terrein van
 vrouwenaangelegenheden. Veel van zijn geschriften, in het
 bijzonder de collegereeks over 
  Medische fatsoensleer 

 uit 1903 en de drie jaar later gepubliceerde voordracht 
  Over 'kwakzalverij' 

 , weerspiegelen het grote belang dat hij aan een goed
 georganiseerde professie hechtte. 
 De manier waarop Treub zich als agnosticus weerde in
 openbare discussies aangaande moreel beladen onderwerpen, leek
 zijn aanzien in de medische wereld niet al te zeer te schaden.
 Zo was hij bij herhaling voorzitter van de NMG en een actief
 medewerker aan het 
  Nederlandsch Tijdschrift voor Geneeskunde 

 . Hij was algemeen voorzitter van het Genootschap ter
 bevordering der Natuur-, Genees- en Heelkunde te Amsterdam,
 erelid van verscheidene internationale gynaecologische en
 verloskundige organisaties, een veelgevraagde spreker en een
 geziene gast op tal van nationale en internationale medische
 bijeenkomsten. 
 Uit de beschrijvingen van oud-assistenten, studenten en
 pati&euml;nten komt Treub naar voren als een opmerkelijke
 persoonlijkheid. Vanaf het begin van zijn professoraat
 vertoonde hij zich in het openbaar op steeds dezelfde wijze:
 kort geknipt haar, een knevel en puntbaardje, met daaronder een
 vlinderdas van paarse zijde met witte stippen. Het liefst droeg
 hij de 'witte toga', zoals hij zijn ziekenhuisjas noemde. Treub
 was geen man van veel tact of omhaal van woorden en maakte op
 velen een nogal onbehouwen indruk. Hij was impulsief en hechtte
 aan snel optreden. Would-be geleerdheid was hem vreemd. 
 Treub bleef werkzaam tot aan het einde van zijn leven. Toen
 zich bij hem in december 1919 de eerste symptomen van
 keelkanker openbaarden, werd hij eerst in een Amsterdamse en
 daarna in een Utrechtse kliniek verpleegd. Zelfs onder deze
 omstandigheden bleef hij opgewekt en vol humor. Nog in het
 ziekenhuis nam hij examens af, de studenten via briefjes vragen
 voorleggend. In het voorjaar van 1920 overleed hij, 63 jaar
 oud. 
 In Treubs werk is de interessante vermenging van het
 medische en sociale debat rond de eeuwwisseling duidelijk
 zichtbaar. Zijn inspanningen en persoonlijke invloed op een
 grote schare van leerlingen hebben onmiskenbaar een belangrijk
 stempel gedrukt op het denken in Nederland over de aard en
 reikwijdte van medische bemoeienis met vrouwenaangelegenheden.
 Het in vergelijking met vele andere Europese landen specifieke
 organisatorische karakter van de gynaecologie en verloskunde in
 Nederland, met een evenwichtige aandacht voor chirurgische,
 internistische en psychosociale kanten van de problemen, kan
 ten dele op Treubs idee&euml;n dienaangaande worden
 teruggevoerd. 
 
 A: Het manuscript van H. Treubs dissertatie 'Over
 reflexparalysen en neuritis migrans' (1878) berust in de
 bibliotheek van Museum Boerhaave te Leiden. Brieven van H. Treub
 in: Archief Senaat en Faculteiten van de Rijksuniversiteit te
 Leiden, gedeponeerd in de Universifteitsbibliotheek te Leiden;
 Archief Senaat van de Universiteit van Amsterdam, Archief
 Curatoren van de Universiteit van Amsterdam, en Archief
 Genootschap ter Bevordering van Natuur- Genees- en Heelkunde te
 Amsterdam, alle gedeponeerd bij de Gemeentelijke Archiefdienst te
 Amsterdam. Persdocumentatie in het persoonsdossier-H. Treub bij
 de Gemeentelijke Archiefdienst te Amsterdam. 
 
 P: 'Lijst der publikaties van Hector Treubs' in het onder L
 genoemde werk van Van Dongen, 109-114. 
 
 L: K.B.M. ten Brink, 'Professor dr. Hector Treub', in 
 Woord en Beeld 

 (1896) 130-136; G.C. Nijhoff, 'Prof. Hector Treub', in 
 Eigen Haard 

 38 (1912) 37-39; Catherine van Tussenbroek, 'Vijf en twintig
 jaren verloskundig onderwijs', in 
 Feestbundel opgedragen aan Hector Treub bij de feestelijke
 herdenking van zijn vijfentwintig-jarig professoraat door
 vrienden en vereerders. 

 (Leiden, 1912) 1-6; J.A. van Dongen, 
 Hector Treub, 1 augustus 1856 - 7 april 1920. Zijn persoon en
 zijn arbeid 

 (Amsterdam, 1956); J. de Bruijn, 
 Geschiedenis van de abortus in Nederland. Een analyse van
 opvattingen en discussies, 1600-1979 

 (Amsterdam, 1979); verschillende artikelen in de bundel 
 Een eeuw vrouwenarts... 

 . Onder red. van F.J.J. van Assen e.a. (Amsterdam, 1987); G.J.
 Kloosterman, 'Hector Treub (1856-1920). Een veelzijdig en
 ge&euml;ngageerd gynaecoloog', in 
 Een brandpunt van geleerdheid in de hoofdstad. De Universiteit
 van Amsterdam rond 1900 in vijftien portretten 

 . Onder red. van J.C.H. Blom [e.a.] (Hilversum, 1992) 119-140; W.
 Otterspeer, 
 De wiekslag van hun geest. De Leidse universiteit in de
 negentiende eeuw 

 ('s-Gravenhage, 1992). 

 
 I: J.A. van Dongen, 
 Hector Treub, 1 augustus 1856 - 7 april 1920. Zijn persoon en
 zijn arbeid (Amsterdam, 1956) afbeelding tegenover pagina 24 [Treub in 1896]. 



 Mw. G. van Heteren