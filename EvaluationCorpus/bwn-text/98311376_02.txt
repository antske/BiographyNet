Goudriaan [jr.], Jan , ingenieur en econoom (Amsterdam 5-12-1893 - Amsterdam 22-3-1974).

 Zoon van Jan Goudriaan, onderwijzer, en Johanna Christina
 Margaretha Krantz. Gehuwd op 25-7-1918 met Geertruida Margaretha
 Maria Heijenbrock. Uit dit huwelijk werden 3 dochters geboren.
 
 
 
 
 In zijn geboorteplaats doorliep de leraarszoon Jan Goudriaan
 de HBS om vervolgens technische wetenschappen te Delft te
 studeren. Aan de Technische Hoogeschool behaalde hij in 1915
 het diploma werktuigkundig ingenieur. In 1922 volgde zijn
 promotie met lof bij J.G.C. Volmer op een veeleer economisch
 dan technisch onderwerp: 
  De doelmatigheid van de Amsterdamsche broodvoorziening 

 (Delft, 1922). Goudriaans belangstelling voor economische en
 maatschappelijke vraagstukken was al in zijn studententijd aan
 het licht getreden. Op het Delftse studentenmilieu drukten rond
 de eeuwwisseling radicale sociale bewogenheid en
 maatschappelijk engagement een geheel eigen stempel. In 1904
 was daaruit de oprichting voortgevloeid van de
 Sociaal-Technische Vereeniging van Democratische Ingenieurs en
 Architecten (STV), die zich tot doel stelde op socialistische
 wijze gestalte te geven aan het ingenieursberoep. Mede door
 zijn publicistische activiteit behoorde Goudriaan, die in 1912
 tot de Sociaal-Democratische Arbeiderspartij (SDAP) was
 toegetreden, met andere socialisten als de latere minister J.
 W. Albarda, tot omstreeks 1920, in de bloeiperiode der
 vereniging, tot haar leidinggevende figuren. Zijn optreden
 bracht hem het lidmaatschap van de SDAP-commissie die in 1920
 het rapport 
  Het socialisatievraagstuk 

 (Amsterdam, 1920) uitbracht. Voor het eerst was daarmee sprake
 van een socialistische oppositie die maatschappijhervorming
 door middel van constructieve maatregelen bepleitte. Het
 instrumentele denken van de STV-leden Is. P. de Vooys, Th. van
 der Waerden en Goudriaan had daarbij kennelijk de doorslag
 gegeven: socialisatie van het bedrijfsleven werd althans
 opgevat als een technisch vraagstuk, waarbij 'het welbewuste
 organiseeren van de produktie tot de hoogst-mogelijke
 doelmatigheid' zonder meer tot heil der mensheid werd
 verklaard. Met deze zienswijze oefende het rapport grote
 invloed uit. Het bleef in de daaropvolgende decennia
 richtinggevend voor het denken binnen SDAP en het Nederlands
 Verbond van Vakverenigingen (NVV). 
 Goudriaans eigenzinnig karakter en onafhankelijk
 denkvermogen stonden intussen toch zijn ontwikkeling als man
 van de partij in de weg. Al tijdens de Eerste Wereldoorlog week
 hij - volgens eigen zeggen na 'cartesiaanse twijfel' - af van
 de partijlijn door voor een sterke landsverdediging te kiezen.
 Hij trok er de persoonlijke consequentie uit door het
 vaandrigsexamen af te leggen. Toch duurde het nog tot 1939 eer
 Goudriaan als officier in de rang van majoor - zijn positie bij
 de Nederlandse Spoorwegen bracht dat mee - door de
 opperbevelhebber in eigen persoon werd be&euml;digd. Inmiddels
 had hij naar aanleiding van de houding der SDAP ten aanzien van
 de muiterij op de 'Zeven Provinci&euml;n' de partij in 1933
 verlaten. Ook in ander opzicht had Goudriaan moeite met de
 partijlijn. Terwijl bijvoorbeeld de STV steeds aan
 arbei-derszijde stond behoorde Goudriaan tot een groep
 ingenieurs, met o.a. Ernst Hijmans, die de belangen van arbeid
 en kapitaal juist op &eacute;&eacute;n noemer wilde brengen.
 Wetenschappelijke bedrijfsleiding, rationalisatie van het
 produktieproces en doeltreffende organisatie leken daartoe het
 juiste middel. Reeds in zijn dissertatie stelde Goudriaan voor
 de term 'economische politiek' maar te vervangen door het
 begrip 'technische economie', waarmee hij zijn geloof beleed in
 de mogelijkheid maatschappelijke vraagstukken met behulp van
 een wetenschappelijk doordacht instrumentarium op te lossen.
 Dat maakt het begrijpelijk dat hij er niet de minste moeite mee
 had zijn functie van Inspecteur van de Arbeid - eerst te
 Amsterdam, later in Den Haag (1916- 1922)-te verruilen voor die
 van directeur van het Centraal Normalisatiebureau (1922-1924)
 om vervolgens de overstap naar het bedrijfsleven te maken.
 Eerst was hij hoofdingenieur bij de Maatschappij Feijenoord te
 Rotterdam (1924-1928). Zijn volle ontplooiing in het
 wetenschappelijke bedrijfsbeheer vond evenwel plaats bij de NV
 Philips Gloeilampenfabriek te Eindhoven, eerst als hoofd van de
 bedrijfsorganisatie, later als onderdirecteur (1928-1938).
 Samen met bedrijfseconomen als M.J. van der Ploeg, P. Bakker en
 J.G. Stridiron verrichtte hij baanbrekend werk op het gebied
 van de wetenschappelijke bedrijfsvoering, o.m. op het terrein
 van de bedrijfsadministratie en kostencalculatie. Ook als
 medeoprichter en bestuurslid van het Nederlands Instituut voor
 Efficiency (1925) fungeerde hij zo als grondlegger van de
 moderne bedrijfskunde, die in Nederland pas tijdens de jaren
 zestig tot ontplooiing kwam. Goudriaans wetenschappelijke
 kwaliteiten hadden in 1926 reeds erkenning gevonden door zijn
 benoeming tot buitengewoon hoogleraar in de bedrijfsleer aan de
 toenmalige Nederlandsche Handels-Hoogeschool te Rotterdam; in
 1936 volgde een zelfde extraordinariaat in Delft. 
 Een en ander maakte geenszins een eind aan zijn politieke
 activiteiten. Zijn vertrek uit de SDAP liet hij volgen door
 zijn 
  Socialisme zonder dogma's 

 (Haarlem, 1933), waarin hij rekening en verantwoording over
 zijn politiek standpunt aflegde. Liefde tot de mensheid rekende
 hij tot zijn ideaal; hij achtte het bereikbaar door gebruik te
 maken van de kritische, wetenschappelijke redelijkheid. Deze
 houding bracht hem in de jaren dertig haast vanzelfsprekend in
 het front van de actieve crisis-bestrijding. De gevoerde
 aanpassingspolitiek was hem een gruwel, vooral omdat hij er
 niet aan twijfelde de oorzaak van alle ellende te kennen. Al in
 oktober 1931 publiceerde hij in het blad 
  Economisch-Statistische Berichten 

 een artikel in twee af leveringen waarin hij het verstoren van
 het prijsevenwicht op grondstoffenmarkten als de schuldige
 aanwees. Het was het begin van een ware kruistocht voor de
 hervorming van het internationale geldwezen. De oplossing van
 de malaise was immers heel eenvoudig: valorisatie van de
 grondstoffen en koppeling van de geldwaarde aan een
 'representatief grondstoffenpakket' in plaats van aan het goud.
 Maar zijn publikaties en voorstellen daaromtrent maakten tot
 zijn verbitterde teleurstelling geen indruk. En nooit heeft
 deze 'onbesuisde economist' (Dullaart, 262) willen inzien dat
 verwezenlijking van zijn voorstellen in de gespannen
 verhoudingen van de jaren dertig de geldwaarde zou hebben
 uitgeleverd aan de troebele en wankele internationale politieke
 machtsverhoudingen van toen. Vanzelfsprekend behoorde Goudriaan
 tevens tot de groep economen die het deflatoire monetaire
 beleid van de regering-Colijn bestreed en op devaluatie van de
 gulden aandrong. In september 1934 trad deze groep in de
 openbaarheid met het oprichten van de Vereeniging voor
 Waardevast Geld. Aan de propagandistische arbeid van deze
 vereniging nam Goudriaan als bestuurslid actief deel. Ook tegen
 het opkomende nationaal-socialisme nam hij al vroeg met al zijn
 strijdbaarheid stelling. Reeds een maand na de bezetting van
 het Rijnland door Duitsland in 1936 publiceerde Goudriaan op 4
 april in 
  De Groene Amsterdammer 

 een artikel onder de veelzeggende titel 'Te Wapen!' Hij trad
 toe tot de beweging 'Eenheid en Democratie', die in juni 1935
 was opgericht als reactie op het succes van de
 Nationaal-Socialistische Beweging (NSB) bij de
 Statenverkiezingen van dat jaar. De organisatie stelde zich het
 bevorderen van de democratische strijdvaardigheid tot doel en
 telde meer dan 30.000 leden. Goudriaan schreef hiervoor in 1937
 de brochure 
  De eenheid der Nederlandsche democratie 

 [Utrecht, 1937], die vier drukken beleefde en waarin hij zich
 keerde tegen nationaal-socialisme en communisme. De brochure
 zou in vele tienduizenden exemplaren verspreid worden. In 1937
 ook fungeerde hij na een intern conflict binnen de beweging
 tijdelijk als voorzitter tot hij als zodanig werd opgevolgd
 door W. Schermerhorn, die na de oorlog minister-president zou
 worden. 
 Goudriaans loopbaan in het bedrijfsleven scheen in 1938 zijn
 bekroning te vinden in zijn benoeming tot president van de
 Nederlandse Spoorwegen NV. Maar zijn als autoritair,
 eigengereid en wispelturig ervaren optreden riep binnen dit nog
 sterk door tradities beheerste bedrijf onlust en tegenstand op,
 te meer daar zijn benoeming reeds met argwaan was ontvangen.
 Een en ander drong blijkbaar niet of nauwelijks tot Goudriaan
 zelf door. Na de Duitse bezetting bereikten de spanningen een
 hoogtepunt. Hem werd verweten tijdens de meidagen van 1940 zijn
 gezin met de trein uit Hilversum naar Den Haag te hebben laten
 komen, terwijl evacuatie van gezinnen van spoorwegpersoneel
 niet was toegestaan. De oproep van de directie op 20 mei 1940
 tot loyale samenwerking met de Duitse autoriteiten wekte voorts
 kwaad bloed. Bovendien verzette Goudriaan zich volgens zijn
 critici onvoldoende tegen tewerkstelling van spoorwegarbeiders
 in Duitsland en toonde hij ook in andere opzichten gebrek aan
 ruggegraat. Het nam niet weg dat hij door de Duitsers tot
 tweemaal toe als gijzelaar (7-10-1940-23-5-1941 te Buchenwald;
 13-7-1942 - 25-10-1943 te Haaren en Gestel) werd vastgezet,
 terwijl hij in juli 1941 door hen als president van de
 spoorwegen werd ontslagen. Kort voor de bevrijding van
 Noord-Brabant bereikte Goudriaan op eigen initiatief deze
 provincie, waar hij weldra de leiding van het gekortwiekte
 spoorwegbedrijf, voor zover doenlijk, hernam. Het werd echter
 al snel duidelijk dat hij in deze voor de wederopbouw
 essenti&euml;le functie niet te handhaven was, gezien de door
 hem in kringen van het spoorwegpersoneel opgeroepen
 weerstanden. Op ministerieel verzoek nam hij vrijwel
 onmiddellijk na de bevrijding ontslag. Hoewel hij daarna nog
 optrad als regeringsadviseur, in de zuivering van blaam vrij
 werd bevonden en ook zijn beide professoraten kon hervatten,
 verliet hij Nederland in 1949 als een verongelijkt en
 teleurgesteld man. Aan de economische faculteit van de
 Universiteit van Pretoria aanvaardde hij de leerstoel voor de
 bedrijfseconomie. In Zuid-Afrika begon hij een nieuwe
 carri&egrave;re, die hem o.a. commissariaten van verschillende
 maatschappijen bezorgde. Hij bracht het er voorts tot lid van
 de Electriciteitsraad (1954) en de Wetenschappelijke
 Navorsingsraad (1959). Zijn vroegere idee&euml;n over de
 grondstoffenpolitiek kon hij kwijt als voorzitter van de
 Committee on International Commodity Trade van de Verenigde
 Naties (1953), maar zij vonden ook toen nauwelijks weerklank.
 In Nederland deed de manager-wetenschapsman nog eens van zich
 spreken met zijn publikatie 
  Economie in zestien bladzijden..., 

 waarmee hij wilde aantonen dat 'al wat er aan werkelijke exacte
 wetenschappelijke waarheid op economisch gebied bestaat' zich
 inderdaad in dit korte bestek liet samenvatten. Mogelijk. Maar
 het boek telde toch liefst 249 bladzijden! Toch bleek eens te
 meer dat Goudriaans belangstelling in wezen zich meer richtte
 op algemeen-economische dan bedrijfseconomische vraagstukken;
 de bedrijfseconomie gold hem slechts als middel ter verhoging
 van de welvaart, die op haar beurt vrijheid en vrede moest
 brengen. Het boeiendste hoofdstuk uit het boek draagt dan ook
 de veelzeggende titel 'De regulatie van de economische
 activiteit'. De doelmatige regulatie van de economische
 activiteit tot heil der mensheid was en bleef het thema dat
 deze man van kleine gestalte en haastige tred tot het eind van
 zijn dagen bleef boeien. Zijn laatste artikel, bestaande uit
 vier afleveringen, uit 1973 over de kwaal van de chronische
 inflatie in de 
  Economisch-Statistische Berichten 

 getuigt daarvan. 
 
 P: 
 o.a. 
  Prae-adviezen over de vraag: Is, voor het herstel van de
 voortbrenging en beperking van de werkeloosheid, verdere
 verlaging van de arbeidsloonen noodzakelijk ? 

 ('s-Gravenhage, 1925). Vereeniging voor de Staathuishoudkunde
 en de Statistiek; 
  Bedrijfsleer als theoretische en als toegepaste
 wetenschap. 

 Rede te Rotterdam, 23 April 1926 (Rotterdam, 1926); 
  How to stop deflation... 

 (Londen, 1932); 
  Waardevast geld en de Nederlandsche gulden 

 (Arnhem, 1934); 
  De oorzaken der werkloosheid en de middelen ter
 bestrijding. 

 Rede... te Delft 12 Februari 1936 (Haarlem, 1936); 
  Waardevast geld. De eerste voorwaarde voor het behoud van
 welvaart, vrijheid en cultuur 

 (Haarlem, 1937); 
  De toekomst der Nederlandsche Spoorwegen 

 (Rotterdam, [1939]); 
  Die ontwikkeling van die bedryfsekonomie. 

 Rede... [te] Pretoria op 24 Maart 1949 (Pretoria, 1949); 
  Economie in zestien bladzijden of inleiding tot de
 analytische economie 

 (Amsterdam, 1952); 
  Vriend en vijand. Herinneringen aan de Nederlandse
 Spoorwegen 1938-1948 

 (Amsterdam, 1961).
 
 
 L: Ch. Driessen, 
 Uitspraken, handelwijze en karakter van prof.dr.ir. J.
 Goudriaan jr. 

 [S.l., 1945]; A.J.C. R&uuml;ter, 
 Rijden en staken. De Nederlandse spoorwegen in oorlogstijd 

 ('s-Gravenhage, 1960); L. de Jong, 
 Het Koninkrijk der Nederlanden in de Tweede Wereldoorlog 

 ('s-Gravenhage, 1969-. dl.) I, II en IV; R. Burgert, in 
 Economisch-Statistische Berichten 

 59 (1974) 313; H. Lintsen, 'De Delftse Polytechnische School als
 bakermat van socialisme 1900- 1925', in 
 Het Tweede Jaarboek voor het democratisch socialisme. 

 Onder red. van Jan Bank, Martin Ros en Bart Tromp (Zwolle, 1980);
 N. Disco, H. Lintsen, 'De vervlechting van ingenieursberoep en
 industrie 1890 - 1925 ', in 
 Tijdschrift voor sociale geschiedenis 9 

 (1983) 32 (november) 343 - 369; M.H.J. Dullaart, 
 Regeling of vrijheid, Nederlands economisch denken tussen de
 wereldoorlogen 

 ([S.l.: s.n.], 1984); W.A. Buddingh', 'Een idealist met passer en
 lineaal, Jan Goudriaan (1893-1974)', in 
 Het zevende jaarboek voor het democratisch socialisme. 

 Onder red. van M. Krop [et al.] (Amsterdam, [1986])
 104-131. 

 
 I: Persoonlijkheden in het Koninkrijk der Nederlanden in woord en beeld . Onder hoofdred. van H.P. van den Aardweg (Amsterdam 1938) 547.
 

 P.W. Klein