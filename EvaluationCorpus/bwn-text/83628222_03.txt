Damme, Marinus Hendricus , directeur-generaal der PTT (Breda 16-11-1876 - Wassenaar 15-2-1966).

Zoon van Aarnoud Damme, ijker, chef van Dienst, en Zwaandina Hendrika
van Steenbergen. Gehuwd sinds 15-5-1900 met Gerardina Wilhelmina
Feldmann. Uit dit huwelijk werden 1 zoon en 2 dochters geboren. Na haar
overlijden op 7-6-1943 voor de tweede maal gehuwd op 6-7-1944 met Emma
Alfredine Perzborn. Uit dit huwelijk waren geen kinderen.

 

 
 Marinus Damme studeerde na zijn HBS-tijd te Arnhem werktuigbouwkunde
aan de Polytechnische school te Delft. Eind 1898
ging hij scheep naar het toenmalige Nederlandsch-Oost-Indi&euml;, waar
hij tot adjunct-ingenieur bij de dienst der Staatsspoor- en Tramwegen
werd aangesteld. Zijn carri&egrave;re aldaar verliep bijzonder
voorspoedig. In 1913 werd deze bekroond met het leiderschap over het
vervoersbedrijf in kwestie, in de rang van hoofdinspecteur. Het in 1893
goedgekeurde spoorwegplan maakte vele activiteiten mogelijk. Een aantal
particuliere trajecten werd overgenomen, terwijl aanleg van nieuwe
lijnen plaats vond. Dit laatste niet alleen op Java, maar ook op
Sumatra en Celebes. Een en ander werd sterk aangemoedigd door de toen
in successie optredende gouverneurs-generaal met J.B. van Heutsz in de
voorste gelederen. In die dagen reeds had Damme een open oog voor de
technologische ontwikkelingen. Tijdens een Europees verlof in 1910
maakte hij enige studiereizen in verband met een eventuele
elektrificatie van het net op Java. Voorts vertegenwoordigde hij de
Archipel op de internationale spoorwegconferentie in Bern en werd de
inzending van het departement van Gouvernements-bedrijven voor de
wereldtentoonstelling te Brussel door hem verzorgd. 
 In 1919 verliet Damme voor korte tijd de staatsdienst om
vertegenwoordiger voor de oliefabrieken Insulinde te worden. Of zijn
vertrek van 'het Spoor' samenhing met het feit, dat daar
besloten was een meerhoofdige directie in te voeren, blijft helaas in
het duister gehuld. Wel zou hij zich later in zijn loopbaan fel tegen
zo'n directorium keren. Twee jaar later (1921) keerde hij in
staatsdienst terug als gedelegeerde voor de Spoorwegcommissie voor
Semarang. Dit lichaam diende een sedert 1912 noodzakelijk geachte
sanering van het railvervoer per spoor en tram te realiseren. Vooral
door Dammes toedoen kwam er een bevredigende oplossing uit de bus,
waarbij zowel met de belangen van de staat als die van de betrokken
particulieren rekening werd gehouden. Daarnaast ging hij deel uitmaken
van de zogeheten Salariscommissie voor burgerlijke landsdienaren ter
herziening van de traktementen van de Indische ambtenaren en voor het
samenstellen van een eigentijds bezoldigingsbesluit. Na overleg in
Nederland met minister van Koloni&euml;n jhr. S. de Graaff, verdedigde
Damme de voorstellen in kwestie met veel verve en goed gevolg in de
destijds nog jonge Volksraad. Als adviseur voor uiteenlopende zaken
werd toen al veelvuldig een beroep op hem gedaan. Wegens zijn grote
belangstelling voor de luchtvaart werd hij door gouverneur-generaal
J.P. graaf van Limburg Stirum in 1919 tot voorzitter van de Commissie
voor de luchtverkeersdienst in Nederlandsch-Oost-Indi&euml; benoemd.
Jammer genoeg bleek de tijd om tot concrete resultaten te komen nog
niet rijp, hoewel jaren later zijn idee&euml;n en die van zijn
medestanders bij de oprichting van de Koninklijke Nederlandsch-Indische
Luchtvaart Maatschappij (KNILM) Wel degelijk vruchtbaar bleken. Ook op
het gebied van het algemeen en het technisch onderwijs gaf Damme de
nodige adviezen. Als bemiddelaar deed hij van zich spreken bij het
afwenden van een dringend conflict tussen directie en personeel van de
Koninklijke Pakketvaart Maatschappij (KPM). Verder werd het
voorzitterschap van de Indische afdeling van het Koninklijk Instituut
van Ingenieurs (KIVI) gedurende acht jaar door hem bekleed. Dezelfde
stoel bezette hij in het bestuur van de Vereniging
Nederlandsch-Indische Jaarbeurs. 
 Begin 1925 keerde Damme met pensioen in patria terug. Tot zijn
voldoening was van een otium cum dignitate geen sprake, want op 1 juni
van hetzelfde jaar werd hij op voordracht van de minister van
Waterstaat, G.J. van Swaay, tot directeur-generaal van het
Staatsbedrijf der Posterijen en Telegrafie (sedert 1929 met de
offici&euml;le toevoeging 'Telefonie') benoemd. Dit bedrijf
floreerde direct na de Eerste Wereldoorlog maar matig. Was de situatie
in financieel opzicht al verre van rooskleurig, ook qua structuur was
het bedrijf niet met zijn tijd meegegaan. De ontevredenheid onder het
personeel manifesteerde zich in het begin van de jaren twintig door
enige stakingen en langzaam-aan-acties met verbetering van salarissen
en andere arbeidsvoorwaarden als inzet. De opening van de
radiotelegraafdienst op Nederlandsch-Indi&euml; in 1923 ging met
technische gebreken gepaard. Bij de Postcheque- en Girodienst ontstond
tezelfdertijd door een verkeerd ingevoerde centralisatie een ware
chaos. Daarenboven verweet de buitenwacht, waaronder de
Volksvertegenwoordiging, het bedrijf een gebrek aan zakelijk inzicht,
alsmede een te ruim uitgavenbeleid. Een aantal reorganisatiecommissies
werd ingesteld. Zij kwamen doorgaans met goede adviezen. Juist in
verband hiermee zocht men naar een hoofd van P en T die bereid en in
staat zou zijn om op een effici&euml;nte, moderne manier de
veelomvattende veranderingen in te voeren en die voor geruime tijd zijn
schouders onder het werk kon zetten. In de persoon van Damme meende
minister Van Swaay de geschikte 'sterke man' te hebben
gevonden. Behalve door het voorgaande vond de nieuwe bewindvoerder ook
om andere redenen zijn bed verre van gespreid. Zijn vijf voorgangers
waren eertijds eveneens 'van buiten' aangetrokken en de
topdeskundigen van toen, met hoofdinspecteur Posterijen A.P.F. Duynstee
en algemeen-secretaris mr. J.F. van Royen vooraan, vonden dat zij als
echte insiders het bedrijf ook wel konden aanvoeren. Bovendien was in
bepaalde sectoren van parlement en pers de vraag gerezen of een zo
complex geworden geheel als het staatsbedrijf niet onder bestuur van
een directorium moest komen. Van Swaay had evenwel na rijp beraad voor
het handhaven van een eenhoofdige leiding geopteerd. Begin augustus
1925 trad echter een nieuw kabinet op met de katholiek ir. M.C.E.
Bongaerts als minister van Waterstaat. Deze toonde zich al spoedig
voorstander van een driemanschap als hoogste leiding, waarin naast
Damme, Van Royen en Duynstee, welke laatste een geloofsgenoot van de
bewindsman was, zitting zouden moeten nemen. Correct, maar fel en
vasthoudend heeft Damme zich hiertegen in woord, geschrift en daad
verweerd. Gelukkig voor hem werd het kabinet medio november
daaraanvolgende reeds demissionnair. Het duurde evenwel tot maart 1926,
eer er een nieuwe regering optrad. In die maanden trachtte Bongaerts
vooralsnog het bovenbedoelde driemanschap gestalte te geven. Mede door
Dammes houding en door koningin Wilhelmina's weigering om onder
deze omstandigheden de daartoe strekkende Koninklijke Besluiten te
ondertekenen, bleef de directeur-generaal als enige leider in
functie. 
 Toen 'partijen' eenmaal wisten, wat men aan elkaar had,
werkten Damme cum suis samen om PTT te maken tot een bedrijf, dat
beantwoordde aan de eisen des tijds. Aan het eind van de jaren '30
was dit zeker gelukt. Een welkome ondersteuning bij verdere actie waren
de Bedrijvenwet 1928 en het daaruit voortvloeiende Organiek Besluit PTT
van hetzelfde jaar. Hierin werden in grote lijnen regels aangegeven,
die een meer bedrijfsmatige en minder departementaal-ambtelijke wijze
van beleid en beheer mogelijk maakten. Damme en zijn staf lieten de
geboden kansen niet onbenut. De personeelsformaties werden - naar onze
maatstaven wel eens wat te erg - gerationaliseerd. Radiotelegrafie en
-telefonie kregen door research en toepassing nieuwe mogelijkheden. Het
telexverkeer nam een bescheiden aanvang. De eerste proeven op het
gebied van postmechanisatie werden genomen. Een net van
nachtposttreinen met aansluitende autodiensten kwam tot stand. Van
verstrekkende betekenis was het besluit van 1931, het gehele
Nederlandse telefoonnet te automatiseren. Batige saldi van ettelijke
millioenen per jaar toonden aan, dat het bedrijf ook in financieel
opzicht weer gezond was. Deze inkomsten kwamen de regering in volle
crisistijd zeer goed van pas. 
 Ook als directeur-generaal behield Damme een grote interesse voor de
luchtvaart. Te zamen met een van zijn vrienden, KLM-directeur A.
Plesman, bracht hij het luchtpostvervoer naar de koloni&euml;n in Oost
en West alsmede in Europa tot grote ontplooiing. De PTT-vergoedingen
voor dit transport gaven de KLM in haar aanloopfase een extra duwtje in
de goede richting. Al met al streefde Damme ernaar, het bedrijf
'door goed koopmanschap' -zoals hij het zelf wel uitdrukte -
dienstbaar te maken aan de maatschappij. In de praktijk betekende dit:
zoveel mogelijk service aan het publiek tegen zo laag mogelijke
tarieven met kwaliteit als richtsnoer. Arbeidskrachten waren goedkoop
verkrijgbaar en zeker toen de grote depressie van de jaren dertig zich
ook in Nederland deed gelden. Zodoende was het personeel veelal
letterlijk een sluitpost op de begroting, waarbij overigens wel bedacht
moet worden, dat het in die dagen zowel bij de overheid in het algemeen
als bij de particuliere werkgevers van hetzelfde laken een pak was.
Voorts was de directeur-generaal een van de eersten, die bij het
optrekken van de ergste crisiswolken een aanzet gaf tot lotsverbetering
van bepaalde groepen medewerkers door de zogenaamde
Personeelsreorganisatie, begonnen in 1938-1939. 
 PTT als bedrijf kwam echter tot grote bloei en had aan de vooravond
van de Duitse bezetting qua dienstbetoon, organisatie en technieken een
vrij hoge graad van perfectie bereikt. 
 Naast andere bekende moderne bedrijfsleiders als Philips, Plesman en
Fokker genoot Damme in de jaren '30 een grote publieke bekendheid
en populariteit. De TH in Delft verleende hem ter gelegenheid van zijn
bronzen jubileum begin 1938 een eredoctoraat in de Technische
Wetenschappen. Eind juli 1939 trad Damme als minister van Sociale Zaken
toe tot het vijfde Kabinet-Colijn. Dit viel echter reeds na 17 dagen,
waarna hij zijn vertrouwde post op het Hoofdbestuur der PTT weer
innam. 
 Dammes beleid tijdens de Duitse bezetting week nogal af van het
fiere bewind, voordien door hem en de zijnen gevoerd. Het was veelal
een kwestie van laveren: wel handig, maar dikwijls weinig principieel.
Door de Duitsers genomen maatregelen, die de bedrijfsleiding voor de
oorlog al gewenst achtte - zoals de naasting van de laatste
gemeentelijke telefoonnetten in Amsterdam, Den Haag en Rotterdam (1940)
alsmede het verlenen van rechtspersoonlijkheid aan PTT (1941) - werden
in feite met voldoening en in stille dank aanvaard. Tegen het ontslag
der joodse medewerkers en het uitvoeren van opdrachten voor de
Wehrmacht rees van de kant van de bedrijfsleiding geen wezenlijke
oppositie. Ten koste van teveel concessies aan de bezetter werd
getracht het bedrijf zoveel mogelijk in zijn vooroorlogse staat te
handhaven. Wel kwam er onder de aegis van de directeur-generaal een
geheim communicatienet voor het illegale Algemeen Nederlands Persbureau
(ANP) tot stand, maar het echte en grote verzet ging eerlang uit van
groepen -meestal jonge PTT'ers, die bepaald niet tot de top
behoorden, onder wie vrij veel technici. Eind 1941 verliet Damme de
dienst met pensioen. Na de bevrijding keerde hij als symbool van
'het oude en vertrouwde' nog enige maanden als
directeur-generaal terug. Onder meer om de weg te effenen voor zijn
opvolger L. Neher, die per 1 augustus 1945 het heft in handen nam. 
 Zowel tijdens als na zijn ambtelijk leven in Nederland wijdde Damme
zich met kunde en energie aan talrijke nevenbezigheden. Zo was hij in
de jaren '30 president en daarna vice-president van het KIVI;
daarnaast voorzitter van de Verkeerscommissie van de Economische Raad,
de Centrale Commissie van Georganiseerd overleg in Ambtenarenzaken, de
Vereniging voor Nederlands Fabrikaat en de Raad van Advies van het
Nederlands Instituut voor Efficiency (NIVE); voorts lid van de Raad van
Beheer van de KLM, en gedelegeerde van de minister van Waterstaat in
het dagelijks bestuur van het TNO. Direct na zijn pensionering werd
Damme tevens voorzitter van de Koninklijke Nederlandse Vereniging voor
Luchtvaart (KNVVL), waarvan hij de activiteiten spoedig stopzette
wegens een te grote belangstelling van bezetterszijde. Na de
vrijwording werd aldaar met name het zweefvliegen voor de jeugd sterk
door hem gestimuleerd. Sedert 1945 wachtten nieuwe taken als
president-commissaris van de Nederlandse Standard Electric
Maatschappij, alsmede voorzitter van de Raad van Beheer van het
Nederlands Verkeersinstituut, de Stichting Generaal Snijdersfonds en de
Raad van Beheer van het pensioenfonds der KLM. Deze laatste
maatschappij zag hem tevens sinds 1949 optreden als lid van de Raad van
Commissarissen. Aan al deze instellingen kon Damme als deskundige op
een zeer breed verkeersterrein bij uitstek en als bestuurder par
excellence het nodige in positieve en concrete zin bijdragen. 
 Damme overleed in 1966 in zijn bungalow 'Poste Restante' in
Wassenaar. Qua mens was hij een regent-oude-stijl; hoofs en minzaam,
maar autoritair en op afstand. Een man met visie, welke meer gebaseerd
was op intu&iuml;tie en ervaring, dan op wetenschappelijke modellen,
zoals tegenwoordig. Iemand, die ingewikkelde situaties gemakkelijk
doorzag en daarna snel een beslissing kon nemen. In het bezit van een
fijne neus waar het ging om het kiezen van zijn medewerkers. Een
opportunist ook, vooral bij het behartigen van bedrijfsbelangen. In het
bezit van een groot gevoel voor public relations, wat soms wel eens
ging in de richting van show, bijvoorbeeld wanneer de Koningin of een
van de ministers het Hoofdbestuur met een officieel bezoek vereerden.
Een markante figuur, ook om te zien, met zijn als gebeeldhouwde hoofd,
getooid met een vrij lange, zilverwitte haardos. Tijdens zijn
directeur-generaalschap voor velen binnen en buiten PTT reeds een
levende legende. Al maakte hij van zijn opvallende en charmante
verschijning ten volle gebruik en hield hij schijnbaar moeiteloos vaak
uitstekende redevoeringen, toch was hij in wezen vrij introvert van
aard. Als ware libertijn en humanist stond hij open voor andermans
levensbeschouwing en denkwijze. Het samenwerken met zijn
'vriend-superieur', de barokke-calvinist mr. J.A. de Wilde,
minister van Binnenlandse Zaken van 1934 tot 1937, beschouwde Damme als
een van de hoogtepunten uit zijn loopbaan. 'Breed van visie, van
daden sterk', zo luidde de inscriptie van een gouden medaille,
welke Damme bij zijn tachtigste verjaardag van de KNVVL ten geschenke
kreeg. Behalve als bedrijfsleider in bezettingstijd, is deze korte
spreuk een uitstekende typering. 
 
 P: 
 De overneming der lijn Batavia-Buitenzorg van de
Nederlandsch-Indische Spoorweg Maatschappij door den Staat 

(Wiesbaden, 1910) ; 'Het ontwerp eener Indische Bedrijvenwet',
in 
 De Ingenieur 

40 (1925) 989- 992; 'De tariefsverlagingen bij P.T.T.', in 
 Economisch-Statistische Berichten 

22 (1937) 348-350; 
 De documentatie gezien vanuit het gezichtspunt van de
bedrijfsleider 

([S.1.],1947); 
 Een en ander over de ontwikkeling van de luchtpost en het aandeel
van Nederland daarin 

('s-Gravenhage, 1953). 
 
 L: 'De nieuwe functionaris', in 
 Tijdschrift voor Posterijen en Telegrafie 

41 (1924-1925) 21 (mei) 314; G.H. Bast, in 
 PTT-Bedrijfsbanden 

27 (1966), (maart) 15; B., in 
 Rail en Weg 

39 (1966) 95-96; K. [= J. Kosman], in 
 Avia 

15 (1966) 3 (maart) 123; L. Neher, in 
 De Ingenieur 

78 (1966) A 181-182; J.G. Visser, 
 PTT 1940-1945. Beleid en Bezetting 

('s-Gravenhage, 1968) 17-101; E.A.B.J. ten Brink,
'Paleisrevolutie bij PTT in de jaren 1925 en 1926'
['s-Gravenhage, c. 1972] nog in manuscript in Archief Bureau
Geschiedenis PTT; G.C.J.J. Ottenheijm. 
 De status van de PTT als staatsbedrijf in historisch perspectief 

('s-Gravenhage, 1974) 8-82; hfdst.I en II. 
 
 I: Persoonlijkheden in het Koninkrijk der Nederlanden in woord en beeld . Onder hoofdred. van H.P. van den Aardweg (Amsterdam 1938) 333.
 

 J.G. Visser