RUYS, Wilhelmina Jacoba (geb. Dedemsvaart 12-4-1904 –
gest. Dedemsvaart 9-1-1999), tuinarchitecte en grondlegster van de
tuinarchitectuur in Nederland. Dochter van Bonne Ruys (1865-1950), plantenkweker,
en Engelina Gijsberta Fledderus (1872-1935). Wilhelmina Jacoba Ruys trouwde op 4-1-1950
in Amsterdam met Theodorus Aloisius
Maria Moussault (1888-1974), fotograaf en uitgever. 

 Wilhelmina
(Mien) Ruys groeide op in Dedemsvaart als vijfde van acht kinderen. Haar moeder
was de dochter van een predikant in Hellendoorn. Haar vader had een internationaal
gerenommeerde kwekerij van vaste planten, Moerheim geheten, waarvoor hij al
sinds 1896 catalogi uitbracht, inclusief beplantingsadviezen. In 1904, het
geboortejaar van Mien, had de kwekerij het predikaat ‘koninklijke’ verkregen. 

 Na haar
schooljaren, in 1920-1922 afgesloten op een kostschool voor meisjes (de
Luitgarde School, Bussum), besloot Mien Ruys tuinarchitect te worden, een
beroep waarvoor toen nog geen opleiding was in Nederland. Ze was vooral geïnteresseerd
in ‘wat te doen met al die planten’, meer dan in het kweken (Zijlstra, 12). In
die tijd ging ze soms met haar vader mee op zijn buitenlandse zakenreizen. In
1923 begon ze als tekenares voor de in 1916 opgezette afdeling tuinarchitectuur
van haar vaders kwekerij, waar ook haar oudere zus Ina in dienst was. Mien Ruys
beschouwde dit als het begin van haar loopbaan. Twee jaar later kreeg ze op het
terrein van Moerheim de beschikking over een stuk grond voor experimenten met
planten en beplantingen. De eerste ‘proeftuin’ die ze daar in 1925 aanlegde –
de ‘verwilderings-‘ of ‘schaduwtuin’ – is nog altijd te bezichtigen. 

 In 1928 ging
Mien Ruys in de leer bij de afdeling tuinarchitectuur van een kwekerij in
Tunbridge Wells (Engeland), waar ze ingewijd werd in het ontwerpen en tekenen
van tuinen en het (bege)leiden van de aanleg daarvan. Ze bezocht toen ook de
befaamde tuinarchitecte Gertrude Jekyll, een goede kennis van haar vader. Terug
op Moerheim nam ze de taken van zus Ina over: het maken van beplantingsplannen.
Een jaar later ging ze naar Berlijn, waar ze een van de eerste leerlingen werd
van het nieuwe ‘Institut für Gartengestaltung’ van de Economische Hogeschool. Ze
bleef werken voor Moerheim, maar stortte zich ook in het culturele leven. Naar
eigen zeggen werd ze maatschappelijk ‘wakker geschud’ na het zien van de Dreigroschenoper van Bertolt Brecht: ‘in
één nacht ben ik communist geworden’ (Manschot, 52). Diegenen die over haar
geschreven hebben, kwalificeren haar meestal als ‘socialist’. Haar oudste zus,
de bacteriologe Charlotte Ruys (1898-1977), zou overigens een rol gespeeld
hebben in deze ‘bekering’. 

 Begin jaren
dertig werd Mien Ruys hoofd van de afdeling tuinarchitectuur van de Moerheim-kwekerij,
waar ze aanvankelijk vooral tuinen voor ‘rijkelui’ ontwierp (Manschot, 50). Hiernaast
volgde ze in 1931-1932 colleges bouwkunde bij M.J. Granpré Molière aan de
Technische Hogeschool van Delft. In 1933 brak een nieuwe episode aan toen ze de
gemeenschappelijke tuin van de Geuzenhof (Amsterdam West, sociale woningbouw)
mocht ontwerpen. Nadien kreeg ze opdrachten van vooral particuliere
woningbouwverenigingen voor gemeenschappelijke tuinen in diverse
woningbouwprojecten. 



 Nadat Mien Ruys
in 1937 met de afdeling tuinarchitectuur van Moerheim naar Amsterdam was
verhuisd, woonde ze ’s winters in de stad en ’s zomers op Moerheim. Ze werd lid
van het Comité van Waakzaamheid van Anti-nationaalsocialistische
Intellectuelen, dat onder anderen Menno ter Braak, Rosa Manus , Benno Premsela
en Annie en Jan Romein onder zijn leden telde. Met het echtpaar Romein raakte
ze goed bevriend. Vlak voor de oorlog verscheen Ruys’ eerste boek, Borders: hoe men ze maakt en onderhoudt 
(1939). 



 Nauwelijks
was Mien Ruys in april 1940 als secretaresse toegetreden tot het bestuur van
het Comité van Waakzaamheid of de Duitsers vielen Nederland binnen. Twee dagen
had ze nodig om het archief ‘in een ouderwets kacheltje’ op te stoken
(Manschot, 52). Vervolgens deed ze een vergeefse poging naar Engeland te
vluchten. In 1942 zegde ze haar lidmaatschap van de Bond van Nederlandse
Tuinarchitecten op omdat de Bond weigerde zichzelf op te heffen (en zich aldus
aanpaste aan het regime van de Duitse bezetter). Omdat ze geen lid werd van de Cultuurkamer
raakte ze officieel werkloos. Inofficieel was ze onder meer werkzaam voor het
Nationale Park De Hoge Veluwe, waarvoor ze ook na de oorlog werkzaam bleef
(ontwerp binnentuin van Museum Kröller-Muller , 1948). 

 In 1943 kwam
Mien Ruys via een studieweek voor architecten in Doorn in contact met leden van
De 8 en Opbouw, pleitbezorgers van het functionalisme in de architectuur, zoals
Ben Merkelbach, Gerrit Rietveld, Hein Salomonson en Arthur Staal. Op
uitnodiging van Merkelbach werd ze kort daarna lid van De 8. Ruys had veel
affiniteit met de ideeën van de architecten van De 8 en Opbouw en na de oorlog zou
ze veel met hen samenwerken. 

 Huwelijk 

 In januari
1950 trouwde Mien Ruys, inmiddels 45 jaar oud, met de ruim vijftien jaar oudere
uitgever Theodorus (Theo) Moussault. Zo’n drie maanden later overleed haar
vader. Over haar huwelijksleven is weinig bekend, behalve dat Moussault degeen
was die voor het eten zorgde (Ruys beweerde dat ze alleen thee kon zetten).
Voortaan verschenen Ruys’ publicaties bij Moussault, te beginnen met het
befaamde Vaste plantenboek (1950). In
1955 richtte het echtpaar het kwartaalblad Onze
Eigen Tuin op, met Ruys als hoofdredacteur en Moussault als uitgever – het
blad bestaat nog altijd. De 8 en Opbouw hield in 1956 op te bestaan, maar Ruys bleef
contact houden en werken met de architecten die ze daar had leren kennen. 

 Ook heeft Mien
Ruys, als invaller voor J.T.P. Bijhouwer, college gegeven: in tuin- en
landschapsarchitectuur in Wageningen (1951-1952) en in ‘stedelijk groen’ aan de
Technische Hogeschool (TH) in Delft (1953-1955). Ze stopte ermee toen de TH
weigerde tuin- en landschapsarchitectuur een zelfstandige plaats in het
bouwkunde-curriculum te geven. In de jaren zestig ging Ruys met haar man regelmatig
tuinen in het buitenland bekijken, van Denemarken tot de Caribische eilanden.
Ook organiseerde ze tuinreizen voor de lezers van Mijn Eigen Tuin , een novum in die tijd. 

 Na de dood
van haar man in 1974 zette Mien Ruys haar werkzaamheden onverminderd voort. Uit
behoefte aan gezelschap schreef ze zich in bij de Amsterdamse
kunstenaarssociëteit Arti et Amicitiae, als kunstenaar: ‘Daar heb ik hard voor
moeten vechten […]. Twee jaar heeft het geduurd voor ze mij die status wilden
geven’ (Manschot, 50). Eind jaren 1980 werkte ze op verzoek van een Amerikaanse
uitgeverij aan een boek over haar ontwerpprincipes: From chaos to design. Principles of garden design . Om onbekende
redenen is het nooit uitgegeven. 

  Tuin- en groenontwerpen  

 Mien Ruys
heeft zich veel, maar allerminst uitsluitend met het ontwerpen van privétuinen beziggehouden.
Het openbaar groen als onderdeel van de ruimtelijke ordening en
architectonische omgeving had haar volle aandacht. Zo raakte ze in 1954-1955
betrokken bij de door De 8 en Opbouw gemaakte ontwerpen voor de bouw en aanleg
van Nagele in de in 1942 drooggelegde Noordoostpolder. Ze ontwierp rondom het
dorp een windsingel in de vorm van een recreatiebos met inheemse bomen.
Eveneens in de jaren vijftig werkte ze met de architect Gerrit Rietveld samen
voor weverij De Ploeg in Bergeijk. Daarna volgden nog veel andere tuinontwerpen
voor fabrieken en bedrijven (o.a. Van Nelle in Rotterdam, een textielfabriek in
Hengelo, Tomado in Etten Leur, Bata in Beest), al dan niet in samenwerking met
betrokken architecten. 

 Verder
ontwierp Mien Ruys gemeenschappelijke binnentuinen voor sociale
woningbouwprojecten: ‘Ik wilde functioneel groen maken voor gewone mensen’, zei
ze eens in een interview (gecit. Peters). Dat Mien Ruys zich bekommerde om de
‘gewone man’, blijkt ook uit haar streven om mooie tuinen binnen zijn bereik te
brengen – voor kleine, particuliere tuinen bedacht ze betaalbare
‘confectieborders’: een reeks vaste ontwerpen voor verschillende grondsoorten
waaruit de klant kon kiezen. Zulke ontwerpen publiceerde ze in haar tijdschrift
 Mijn Eigen Tuin en sommige waren te
bezichtigen op Moerheim. 

 Een
belangrijk principe van Mien Ruys was dat een beplanting aangepast moest worden
aan de bodem ter plaatse en niet andersom. Dit was ook een van de eerste
principes die ze formuleerde in haar boek over borders en die ze testte in haar
proeftuinen op Moerheim. In die proeftuinen bestudeerde ze niet alleen
kleurencombinaties door de seizoenen heen, maar ook zaaddozen, bladverkleuring,
verwildering, bladvormen en de werking van licht en schaduw. Haar ontwerpen
onderscheiden zich door functionalistische helderheid: rechte lijnen en
vierkanten, waarvan de rechtlijnigheid verdoezeld wordt door de beplanting.
Ruys introduceerde allerlei elementen die vooral in de jaren 1970 in talloze
tuinen werden toegepast en waarvan de grindtegels en de biels de bekendste
zijn. Die laatste bezorgden haar zelfs de bijnaam ‘Bielzen Mien’. 

 Het laatst
bekende ontwerp van Mien Ruys dateert van 23 maart 1995: een beplantingsplan
voor een particuliere tuin in Wychen. In de laatste jaren van haar leven woonde
Ruys, toen ze niet meer lopen kon, in haar huisje op de tuin in Dedemsvaart –
een in de jaren vijftig door Merkelbach verbouwde varkensstal. Vanaf haar divan
keek ze uit over haar proeftuinen en zat tot het laatst ‘te broeden op ideeën’
(De Lange). Daar overleed Mien Ruys op 9 januari 1999 op de leeftijd van 94
jaar. 

 Reputatie 

 Mien Ruys
hield zich naar eigen zeggen nooit met ‘man-vrouwdingen’ bezig en heeft er in haar
werk nooit last van gehad dat ze een vrouw was (Manschot, 53). Ze vond het
onnodig haar memoires te schrijven: ‘Mensen moeten maar naar mijn tuinen
kijken. Daar ligt mijn ziel’ (Idem). In ieder geval is ze met haar modernistische,
op geometrische principes gebaseerde tuinontwerpen beroemd geworden in binnen-
en buitenland. Het door haar geïntroduceerde gebruik van spoorbiels, grindtegels,
vlonders en bamboe heeft zich snel en wijd verbreid in de Nederlandse tuin en ze
behoorden er decennialang tot de standaardelementen. Haar boeken Borders (1939), Rotsplanten in de tuin (1953) en Het vaste planten boek (1950) waren zeer populair en werden tot in
de jaren 1980 herdrukt. 



 Aan de
Amstel in Amsterdam zit nog altijd het kantoor dat Mien Ruys in 1943 betrok met
haar tuinontwerpafdeling van Moerheim. De afdeling werd in 1979 verzelfstandigd
en heet tegenwoordig Buro Mien Ruys. Verschillende van haar experimentele
tuinen in Dedemsvaart bestaan nog. Als Tuinen Mien Ruys zijn ze gemeentelijk
monument en open voor publiek. Haar drie vroegste tuinen zijn sinds 2004
rijksmonument. 

 Het
omvangrijke archief van Mien Ruys bevindt zich bij de Speciale Collecties van
Wageningen Universiteit. Daar is in 2007 een onderzoeksproject gestart dat
moet uitmonden in een biografie en oeuvrecatalogus van Mien Ruys. 



 Naslagwerken 

 IIAV ( www.aletta.nu ); Wie is wie in Overijssel ( www.wieiswieinoverijssel.nl ). 

 Archivalia 

 Wageningen
Universiteit, Speciale Collecties: Archief Mien Ruys [omvat o.m.
collegedictaten (van Granpré Molière), ontwerpen, foto’s, brieven, dagboeken,
een kopie van het handschrift van From
chaos to design ]. Nederlands
Architectuurinstituut, Rotterdam: enkele van Ruys’ tekeningen van
tuinontwerpen. 



 Publicaties 

 Behalve de
hierboven genoemde titels schreef Mien Ruys vanaf 1929 in allerlei
tijdschriften (o.a. Onze Tuinen ) en
vooral, vanaf 1955, in haar Onze Eigen
Tuin . 

 ‘De
architect en de tuin. Het nieuwe materiaal: de vaste planten’, de 8 en Opbouw 13 (1942) nr. 2. [met J.J.
Vriend], Bouwen en wonen (Amsterdam
1953). Voor een
(onvolledige) ‘Lijst van publicaties van Mien Ruys’ zie Zijlstra, 76. 





 Tuinontwerpen 

 Amsterdam:
wijk Jeruzalem, 1947/51 (Maxwellstraat e.o., arch. Merkelbach e.a.; sinds 2010
Rijksmonument); parkje KNSM-eiland (Surinamekade); Andreasziekenhuis; Muzenhof,
1954 [nog bestaand]; GAK-gebouw, 1955/60 (Bos en Lommerplantsoen, arch. B. Merkelbach);
binnentuin Turmac, 1966 (Drentestraat, arch. H. Salomonson); ABN Amro, 1969/73
(Vijzelstraat, arch. M. Duintjer c.s.). Bergeyk:
particuliere tuin, 1956 (arch. G. Rietveld); park van weverij De Ploeg, 1958
(arch. G. Rietveld) [beide nog bestaand; het park sinds 2010 Rijksmonument]. Den Haag:
crematorium Ockenburg, 1959 (arch. J. Wils). Etten-Leur:
fabriek Tomado N.V. [nog bestaand]. Hardegarijp:
particuliere tuin, 1962 (arch. A. Bonnema) [nog bestaand]. Heerhugowaard:
park Reigersdaal [nog bestaand]. Nagele:
landschapsarchitectuur, 1954/55 (stedebouw en architectuur o.a. G. Rietveld, B.
Merkelbach, A. van Eyck, C. van Eesteren) [nog bestaand; de
(landschaps)architectonische geschiedenis is te zien op de permanente expositie
in Museum Nagele]. Zwolle:
provinciehuis Overijssel (arch. M. Duintjer, tuin hersteld 2004/06 door Buro
Mien Ruys). 















 Bovenstaande
lijst is een selectie uit de talloze tuin- en openbaar groen-ontwerpen van Mien
Ruys. Informatie over haar werk is zeer verspreid te vinden in boeken over
architectuur of architecten. Voor haar werk met bijv. de architect Salomonson,
zie Smit, Schijnbare eenvoud . 

 Literatuur 

 L.R.
Wiersma, ‘Het comité van Waakzaamheid van anti-nationaal-socialistische
intellectuelen (1936-1940)’, BMGN 86
(1971) 125-150, aldaar 149. Bonica
Zijlstra, Mien Ruys. Een leven als
tuinarchitecte (Nederlandse Tuinenstichting z.j. [1990]). Anke
Manschot, ‘Tuinarchitecte Mien Ruys: een vakvrouw bij uitstek’, Opzij 22 (1994) nr. 9, 50-53
[interview]. Alex
Hendriksen, ‘De dreigende val van Jeruzalem’, Ons Amsterdam (2001) nr. 3. Henny de
Lange, ‘Tuinen van Mien Ruys bedreigd’, Trouw 
31-7-2002. Edwin van
Onna en Norbert van Onna, Gerrit Rietveld
– Mien Ruys. In Bergeijk (Veldhoven 2008). Niek Smit, Schijnbare eenvoud. Hein Salomonson,
architect, 1910-1994 (Rotterdam 2009). ‘Groene
Wederopbouw monumenten’ [2009], op www.tuinenstichting.nl (geraadpleegd 24-10-2011). Projectverslagen
betreffende het Wageningse Mien Ruys-onderzoek op www.cantua.nl , waar veel documenten, foto’s en nieuwe gegevens te vinden zijn
(geraadpleegd 9-11-2011). 

















 Illustratie 



 Foto, ca.
1950. Uit: Zijlstra, Mien Ruys .    Auteur:
Anna de Haas