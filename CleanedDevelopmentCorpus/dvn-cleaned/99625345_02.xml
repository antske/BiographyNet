<biodes version="1.0">
  <fileDesc>
    <title>Baart,  Lucretia Jacoba (1850-1932)</title>
    <author>Redactie</author>
    <ref target="http://www.historici.nl/Onderzoek/Projecten/DVN/lemmata/data/Baart_L" />
    <date when="2012-08-15" />
    <revisionDesc>
      <changed when="2012-09-04" />
    </revisionDesc>
    <publisher>
      <name>Digitaal Vrouwenlexicon van Nederland</name>
      <ref target="http://www.historici.nl/Onderzoek/Projecten/DVN" />
    </publisher>
  <idno type="source">dvn</idno></fileDesc>
  <person>
    <idno type="id">Baart_L</idno>
    <persName><name type="voornaam">Lucretia Jacoba</name> <name type="geslachtsnaam">Baart</name></persName>
    <persName>Heuvelinck, Mevrouw van</persName>
    <sex value="2" />
    <event type="birth" when="1850" />
    <event type="death" when="1932" />
  </person>
  <biography>
    <graphic url="http://www.historici.nl/Onderzoek/Projecten/DVN/plaatjes/baart-l.jpg" />
    <text>BAART, Lucretia
Jacoba , ook bekend onder het pseudoniem Mevrouw
van Heuvelinck (geb. Middelburg 2-4-1850 – gest. Bergen, Noord-Holland
4-3-1932), feministisch schrijfster en vertaalster. Dochter van Kornelis Baart (1842-1897),
winkelier in manufacturen, en Wilhelmina Maria Beunke (1812-1896). Lucretia Baart bleef ongehuwd. 

 Lucretia Jacoba (Lucy) Baart werd geboren als tweede van vier dochters
in een ontwikkeld middenstandsgezin in Middelburg. Haar vader kwam van het
Zeeuwse platteland; hij was met manufacturen de boer op geweest en had zich
weten op te werken tot winkelier in Middelburg. Hij speelde een opmerkelijke
rol in het Middelburgse culturele leven en gaf zijn dochters een goede
opvoeding: ze moesten leren op eigen benen te staan, zodat ze nooit tegen hun
zin hoefden te trouwen. 

 Als jongvolwassen vrouw opende
Lucy Baart in Middelburg een foto-atelier. Ook deed ze vertaalwerk en begon ze
te schrijven. In 1873 maakten zij en haar zus Elize kennis met de feministe Mina Kruseman . Laatstgenoemde beijverde zich om Lucy’s novelle ‘De familie
Wollink’ geplaatst te krijgen in het tijdschrift Nederland van J. ten
Brink. Toen deze weigerde (‘De goede kwaliteiten wegen tegen de gebrekkige vorm
niet op’) nam Kruseman het stuk op in haar autobiografie Mijn leven (Dordrecht
1877). De strekking van de novelle is dat ouders hun kinderen nooit tot een
huwelijk mogen dwingen, dat meisjes voor zichzelf moeten kunnen zorgen en dat
mannen niet bang moeten zijn een geëmancipeerde vrouw te trouwen. 

 Nam Kruseman Lucy’s zus Elize
geheel onder haar hoede, met Lucy zelf was het contact afstandelijker. In
februari 1876 gaf Kruseman haar het advies te stoppen met vertaalwerk en zich
te richten op het schrijven van portretten: ‘Dat is ’t enige genre dat geschikt
is voor iemand, die, als jij, z’n hoofd zo vol heeft met allerhande
uiteenlopende gedachten’ (gecit. BWSA). In 1880 deed Lucy Baart haar atelier
over aan de fotograaf Gerben Liewes Hiemstra, die het jaar erop trouwde met
haar oudere zuster Johanna. Zelf vertrok ze naar Groningen, waar ze
secretaresse werd van de vrijdenker F. Feringa, een vriend van haar kort
daarvoor gestorven zus Elize. In 1884 keerde ze naar Middelburg terug. 

 Van 1886 tot 1892 publiceerde
Lucy Baart onder het pseudoniem Mevrouw van Heuvelinck verhalen in de
tijdschriften Europa en Nederland . Ook bracht ze een bundel Novellen 
uit (1889). Haar werk draaide om het thema vrouw en huwelijk: zelfstandigheid
van vrouwen en wederzijdse liefde waren een voorwaarde voor een goed huwelijk,
zo betoogde zij, en het huwelijk als zodanig was geen levensvervulling. Haar
werk kan gezien worden als een voorloper van de feministische bestseller Hilda
van Suylenburg (1897) van Cecile Goekoop-de Jong van Beek en Donk . Vanaf
1893 maakte ze, eveneens onder haar schrijverspseudoniem, vertalingen uit het
Frans, Duits, Engels en (waarschijnlijk via het Duits) uit het Pools. 
 
Na de dood van haar moeder (1896) verhuisde Lucy Baart naar het Noord-Hollandse
Schoorldam omdat een van haar zussen daar woonde – haar zwager was er notaris.
In 1906 verhuisde zij naar het naburige Bergen, waar haar jongste zuster een
pension begonnen was. Ze werd actief in de plaatselijke afdeling van de SDAP en
haar boerenhuisje werd een middelpunt van propaganda voor het socialisme. In
1922 raakte Lucy Baart verlamd als gevolg van een attaque. Bij haar dood tien
jaar later schreef Het Volk : ‘Wat in deze streek, vele jaren lang een
der achterlijkste van ons land, aan arbeidersbeweging is tot stand gekomen, is
in de eerste plaats haar werk’. Baarts literaire werk was toen al grotendeels
in de vergetelheid geraakt. 

 Naslagwerken 

 BWSA; Ter Laan. 

 Publicaties 

 Lucy Baart schreef alleen
verhalen. Ze vertaalde werk van onder anderen Kurt von Albrecht, Hall Caine,
Ludwig Ganghofer, Robert Hichens, Rudyard Kipling, Emmuska Orczy, Eliza
Orzeszkowa, Clara Viebig, C.N. en W.M. Williamson. 

 Literatuur 

 Behalve diverse necrologieën in kranten en tijdschriften: 

 Mina Kruseman, Mijn leven ,
deel 2 en 3 (Dordrecht 1877). P.J. Meertens, ‘Een Middelburgse burgerfamilie uit de negentiende eeuw.
Kornelis Baart en zijn dochters’, Archief Zeeuws Genootschap der
Wetenschappen (1970) 68-99 [herdrukt in: P. J. Meertens, In het
voetspoor van Henriette Roland Holst (Alphen a/d Rijn 1982) 160-204]. 



 Illustratie 

 Portretfoto, ca. 1888. Collectie: IISG, Amsterdam 

 Auteur: Redactie 

   

  </text>
  </biography>
</biodes>