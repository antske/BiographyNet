<biodes version="1.0">
  <fileDesc>
    <title>Spier,  Rozalie (1891-1967)</title>
    <author>Jonge, Annemiek de</author>
    <ref target="http://www.historici.nl/Onderzoek/Projecten/DVN/lemmata/data/Rosa%20Spier" />
    <date when="2011-05-31" />
    <revisionDesc>
      <changed when="2013-01-22" />
    </revisionDesc>
    <publisher>
      <name>Digitaal Vrouwenlexicon van Nederland</name>
      <ref target="http://www.historici.nl/Onderzoek/Projecten/DVN" />
    </publisher>
  <idno type="source">dvn</idno></fileDesc>
  <person>
    <idno type="id">Rosa%20Spier</idno>
    <persName><name type="voornaam">Rozalie</name> <name type="geslachtsnaam">Spier</name></persName>
    <sex value="2" />
    <event type="birth" when="1891" />
    <event type="death" when="1967" />
  </person>
  <biography>
    <graphic url="http://www.historici.nl/Onderzoek/Projecten/DVN/plaatjes/Rosa Spier2.jpg" />
    <text>SPIER, Rozalie (geb.
Den Haag 7-11-1891 – gest. Amsterdam 8-7-1967), harpiste en harpdocente.
Dochter van Wolf Spier (1849-1912), kruidenier, en Sientje Polak (1854–1918). Rosa
Spier trouwde op 26-4-1917 in Amsterdam met Jean
Adrianus Albertus Beek (1891-1972), handelsagent. Dit huwelijk, dat in 1923
uitliep op een scheiding, bleef kinderloos. 

 

 Rosa Spier werd in 1891 geboren in een Haags
kruideniersgezin met negen kinderen, waarvan in ieder geval een kind jong is
overleden. Toen Rosa nog jong was scheidden haar ouders. Haar moeder stuurde
haar als tien- of elfjarige naar het koorklasje van de muziekschool. De directeur
van de school, de componist Henri Viotta, zag al snel dat Rosa talent had en
adviseerde haar moeder haar een instrument te laten bespelen. Rosa’s moeder
koos voor de harp. Ze had juist een concert met harp gehoord, en in de
muziekschool was net een harpklasje opgezet. ‘Ze schoot daarmee raak in de roos’,
aldus Rosa Spier in haar memoires ( Mijn
levenservaringen ). De harp was toen nog een zelden bespeeld instrument; in
orkesten werden de harppartijen vaak op de piano uitgevoerd. 

 

 Harpcarrière 

 

 Rosa had thuis geen harp, maar oefende voor en na schooltijd
op de muziekschool. Vanaf de eerste les had Rosa haar hart aan de harp verloren.
Ze werd zelfs ziek toen haar lessen na een paar maanden tijdelijk stopten. In
1904 had ze haar eerste solo-uitvoering. In datzelfde jaar ging ze naar de HBS,
want haar moeder had geregeld dat ze daar gratis naar toe mocht. Al snel werd
Rosa’s talent herkend, en in 1905 mocht ze – veertien jaar oud – tweede
harppartijen in het Residentie Orkest spelen. Op school kreeg ze
vrijstelling voor een aantal vakken, omdat ze het steeds drukker kreeg. Uiteindelijk
verruilde Rosa de HBS voor het conservatorium. ’s Zomers volgde ze incidenteel
lessen bij de Duitse harpist Otto Müller, die dan in Nederland was. 

 

 In 1909 studeerde Rosa Spier af aan het conservatorium met een
eerste prijs en een onderscheiding voor solospel. Hierna vertrok ze naar
Berlijn om bij Müller verder te studeren. In 1910 werd ze als harpiste aangenomen
bij het Arnhems Orkest, twee jaar later bij het Utrechts Stedelijk Orkest. In
de zomers speelde ze in Scheveningen bij operettetheater De Seinpost – de
eerste zomer samen met haar broer, die hoboïst was. In 1913 werd Rosa Spier
harplerares aan het Koninklijk Conservatorium in Den Haag en eerste harpiste
bij het Residentie Orkest. Sinds 1912 woonde Rosa weer bij haar moeder in Den
Haag. Samen met haar twee broers was ze de kostwinner van het gezin. In 1916 ontmoette
ze Jean Beek, een dienstplichtige uit Venlo, betrokken bij het
organiseren van de vrijetijdsbesteding van de soldaten. In die hoedanigheid had
hij Rosa Spier geboekt voor een concert. Jean vond dat Rosa niet alleen kon
reizen en kreeg verlof om haar te begeleiden. Hun romance zal in de trein zijn
begonnen. Het volgende jaar trouwden Rosa en Jean. Rosa’s moeder was tegen het
huwelijk gekant, wat leidde tot een ruzie die kort voor de dood van de moeder, in
1918, werd bijgelegd. 

 

 In deze huwelijksjaren trad Jean op als Rosa’s agent. Hij
maakte veel reclame voor haar, en Rosa Spier werd een steeds bekender harpiste.
In 1923 liep het huwelijk op de klippen. Spier had het inmiddels zo druk
gekregen dat ze haar functie bij het Residentie Orkest neerlegde en zich toelegde
op het solospel. In binnen- en buitenland boekte ze grote successen. In
Nederland wist ze componisten voor haar instrument te interesseren: Sam Dresden
schreef een sonate voor fluit en harp en Leo Smit een harpconcert en
kamermuziekstukken met harp. 

 Ondertussen werkte Rosa Spier ook als harpdocente aan het
Amsterdamsch Conservatorium, waar ze vanaf 1925 lesgaf. Ook gaf ze privélessen. Met lezingen, het schrijven van artikelen en het geven van
schoolconcerten probeerde ze de harp bij een breder publiek bekend te maken. 

 

 Vanaf 1932 was Rosa Spier soloharpiste bij het
Concertgebouworkest. Dat duurde tot mei 1941, toen alle 56 joodse musici in
symfonieorkesten werden ontslagen. Vervolgens ging ze in september 1941 spelen
bij het Joodsch Symfonie-Orkest. Niet lang hierna probeerde ze onder te duiken,
maar ze werd verraden. In september 1944 werd ze vanuit kamp Westerbork op
transport gesteld naar het concentratiekamp Theresienstadt. Dankzij een uitwisseling
kon ze in februari 1945 naar Zwitserland gaan. 

 

 Na de oorlog wenste Rosa Spier niet terug te keren bij het
Concertgebouworkest. Ze koos voor het Radio Philharmonisch Orkest, een nieuw
orkest; haar vriend Sam Swaap, met wie ze in het kamp
had gezeten, was er concertmeester. Een van haar redenen was dat ze op de radio meer soloconcerten kon
spelen. De radio gaf haar ook, zoals ze later zei, ‘grote satisfactie en werkte
genezend op me’ ( Mijn levenservaringen ).
Rosa Spier bleef tot op hoge leeftijd actief. 

 

 Herinnering 

 

 In 1963 richtte haar vriendin Henriëtte Polak-Schwarz de
Rosa Spier Stichting op, met het doel een woonplek in te richten voor oudere
kunstenaars. Tijdens een verblijf van zes weken in De Pauwhof, de
buitenplaats in Wassenaar waar wetenschappers en kunstenaars zich tijdelijk
konden terugtrekken om zich op hun werk te concentreren, had Spier
verzucht dat ze het liefst permanent bevrijd wilde zijn van huishoudelijke taken: ze had behoefte aan een
soort rusthuis voor kunstenaars. De opening van het Rosa Spierhuis in Laren (Noord-Holland)
in 1969 heeft Spier niet meer meegemaakt: ze overleed in 1967. Aan het
eind van haar carrière had de harp een vaste plaats in de Nederlandse
muziekwereld verworven. Spiers leerlingen namen alle beschikbare harpplaatsen
in de Nederlandse orkesten in. Na haar overlijden schreef Phia Berghout, de beroemdste leerlinge van Rosa Spier, dat ze haar ideaal bereikt had: nergens anders werd
zo veel harp gespeeld als in Nederland. In 1998 maakte Deborah van der Starre
een documentaire over Rosa Spier.  

 

 

 

 Naslagwerken Persoonlijkheden in het Koninkrijk der Nederlanden; Joden in
Nederland. 

 

 

 

 Archivalia Nederlands Muziek Instituut, Den Haag: Archief Rosa Spier,
inv. nr. A6 (Rosa Spier, Mijn
levenservaringen in de vorm van een schets , Amsterdam 5 juli 1961), inv. nr.
A12 ( Herinneringen van Rosa Spier );
inv. nr. A35 ( Aantekeningen over Wolf
Spier en Sientje Polak en hunne kinderen ). 

 

 

 

 Literatuur P. Berghout, ‘In memoriam Rosa Spier’, Mens en Melodie 22 (1967) 248-250. 

 

 

 

 Illustratie Foto ter gelegenheid van haar zestigste verjaardag, door anonieme fotograaf, 1951, (ANP Historisch Archief).  Auteur: Annemiek de Jonge</text>
  </biography>
</biodes>