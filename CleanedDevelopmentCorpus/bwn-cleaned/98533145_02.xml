<biodes version="1.0">
  <fileDesc>
    <title />
    <ref target="http://www.historici.nl/Onderzoek/Projecten/BWN/lemmata/bwn1/feron" />
    <publisher>
      <name>Biografisch Woordenboek van Nederland:1880-2000</name>
      <ref target="http://www.historici.nl/Onderzoek/Projecten/BWN" />
    </publisher>
  <idno type="source">bwn</idno></fileDesc>
  <person>
    <idno type="id">feron</idno>
    <persName><name type="geslachtsnaam">Feron</name>, Frans Joseph</persName>
    <sex value="1" />
    <event type="birth" when="1896" />
    <event type="death" when="1958" />
    <state type="occupation">r.k. priester</state>
    <state type="occupation">r.k. kerkelijk bestuurder</state>
  <idno type="bioport">98533145</idno></person>
  <biography>
    <graphic url="http://www.historici.nl/Onderzoek/Projecten/BWN/lemmata/bwn1/images/images/FERON.jpg" />
    <text>Feron, Frans Joseph 

(bekend onder de naam 
F&eacute;ron ) president van het groot-seminarie en vicaris-generaal van het bisdom
Roermond (Lutterade-Krawinkel (gem. Geleen) 27-6-1896 - Roermond 14-7-1958).

Zoon van Pieter Arnold Feron, landbouwer, en Maria Sibilla Kubben.


 


 
 F&eacute;ron voltooide zijn gymnasiale studie aan het bisschoppelijk
college te Sittard en zijn filosofische en theologische opleiding te
Rolduc en Roermond. Op 12 maart 1921 werd hij door de Roermondse
bisschop Laurentius Schrijnen tot priester gewijd. Wegens zijn grote
begaafdheid stuurde deze bisschop hem naar Rome, waar hij aan de
pauselijke universiteit Gregoriana zijn theologische studies
voortzette. In 1923 promoveerde hij tot doctor in de theologie.
Hiervoor was in die dagen aan deze universiteit geen proefschrift
vereist. Met een examen, dat F&eacute;ron op 27 juli cum laude aflegde,
behaalde hij deze titel. In 1925 werd zijn theologische studie bekroond
met de titel van magister op het niet uitgegeven werk 'De
passibilitate Domini Nostri Jesu Christi. Inquisitio
historico-theologica in mentem Sancti Hilarii Pictaviensis'. 
 Na zijn terugkeer in Nederland in 1925 was F&eacute;ron kapelaan van
de parochie van de H.H. Nicolaas en Barbara te Valkenburg. In 1927
volgde zijn benoeming tot hoogleraar aan het groot-seminarie te
Roermond, waar hij tot 1932 dogmatische theologie, kerkgeschiedenis en
vervolgens, tot aan zijn dood, moraaltheologie en ascese onderwees. In
1934 werd hij president van het groot-seminarie. 
 F&eacute;ron had door drukke zielzorgpraktijk nauwelijks gelegenheid
tot wetenschappelijke arbeid. Er staan derhalve slechts weinig
wetenschappelijke publikaties op zijn naam. Wel publiceerde hij in de
jaren dertig talloze korte of langere beschouwende artikelen in 
 Mooi Limburg, 

verzameld in 
 Uit &quot;mijn hoekje&quot;, 

in het Roermondse priester-missieblad 
 Stella Duce 

(1937-november 1941) en later in het weekblad 
 Credo 

(1949-1958). Al deze artikelen, bewust eenvoudig gehouden, dragen het
kenmerk van directheid en zijn vaak het resultaat van een reflectie op
ontmoetingen en gesprekken die F&eacute;ron, kort voor het schrijven
ervan, had gehad. Hierdoor bezitten zij een sterk tijdgebonden
karakter. 
 Kenmerkend voor F&eacute;ron was zijn grote liefde voor de missie. In
zijn onderricht had hij zijn studenten zeer vertrouwd gemaakt met het
besef dat de priester op bijzondere wijze medeverantwoordelijkheid
draagt voor het totale Godsrijk. Vanuit dit besef werd hij
ge&iuml;nspireerd tot een zeer actieve betrokkenheid bij het grote
missievraagstuk. Dank zij zijn bezielende invloed stond het bisdom
Roermond in de jaren dertig aan de top van de landelijke
missieactie. 
 Geestelijk verwant aan de idee&euml;n van zijn vriend, de Nijmeegse
hoogleraar mr. W.J.A.J. Duynstee C.S.S.R., plaatste F&eacute;ron als
moraaltheoloog reeds in de jaren dertig kritische kanttekeningen bij de
opvattingen van de klassieke moraalhandboeken. Tallozen die hem
raadpleegden wees hij een nieuwe weg van vrijheid uit de angsten,
waarin zij soms lang hadden geleefd. Hij leerde via woord en geschrift
dat de christen zonder angst en vrees moet geloven. Bij zijn onderricht
in de moraaltheologie en in de ascese beklemtoonde F&eacute;ron de
overgave uit liefde en trouw en het gegeven dat men meer heil kon
verwachten van het laten groeien van gevoelens dan van het
vooropgezette manipuleren ervan. Hij formuleerde als zijn overtuiging
dat het openstaan in vrijheid en genieten hoger staan aangeschreven dan
het leveren van nuttige prestaties en dat een mens meer door handelen
in vrijheid dan door drillen tot volwassenheid geraakt. Met behulp van
de traditionele moraalbeginselen, met name de leer van de daad met twee
gevolgen, legitimeerde hij de redding van de moeder ten koste eventueel
van de ongeboren vrucht. In deze opvattingen was hij moderner dan
menige katholieke moraaltheoloog van zijn dagen. 
 Tegenover de principi&euml;le afwijzing van de NSB door H.A. Poels,
de Limburgse hoofdaalmoezenier van Sociale Werken, die direct de
Limburgse stands-en vakorganisaties tegen deze beweging in het geweer
riep, lijkt de houding van F&eacute;ron enigermate door toegefelijkheid
gekenmerkt te zijn. Toen de Limburgse grootgrondbezitter, lid van. de
Zuidlimburgse katholieke adel, M.V.E.H.J.M. graaf De Marchant et
D'Ansembourg, in 1933 met de kerkelijke overheid over de beweging
van de NSB wilde praten, werd hij door de Roermondse bisschop naar
F&eacute;ron verwezen. Vermoedelijk wist F&eacute;ron eind juli 1934 de
graaf ertoe te brengen zich te schikken naar een bisschoppelijk verbod
van de NSB. Het mandement van de Nederlandse bisschoppen van februari
1934 was intussen al verschenen. In dit bisschoppelijk schrijven werd
weliswaar geen verbod, maar wel een dringend verzoek uitgesproken geen
steun aan de NSB te geven. D'Ansembourg poogde zich aan die belofte
te onttrekken door in Rome de Nederlandse bisschoppen in diskrediet te
brengen, maar wist noch bij Pius XI noch bij de
kardinaal-staatssecretaris Pacelli enig gehoor te vinden. De graaf
meende verheven te zijn boven de paus en bisschoppen, toen hij begin
1935 schreef dat de bisschoppen 'van zoo weinig beteekenis [zijn]
dat ze eenvoudig naar de pijpen van Poels en andere rampzalige
machtswellustelingen dansen ...'. Nu de paus zweeg, hetgeen volgens
de graaf steeds geschiedde als bisschoppen fouten maakten, had hij het
recht, zelfs de plicht, in naam van Christus te spreken. Met F&eacute;ron
hield hij wel contact en hij noemde hem zelfs in een brief aan Mussert
'deze voor ons zo waardevolle relatie' (geciteerd bij L. de
Jong, 
 Het Koninkrijk der Nederlanden..., 

I, 353). F&eacute;ron had hem in mei 1935 meegedeeld dat hij weinig tegen
het programma van de NSB kon inbrengen, maar dat hij zich wel had
afgevraagd of de gebeurtenissen in Duitsland er niet op wezen, dat de
rechten van de kerk onder het nationaal-socialisme gevaar liepen. 
 Na het bisschoppelijk mandement van 24 mei 1936, waarin het fascisme
en nationaal-socialisme principieel werden afgewezen, werd F&eacute;ron
benaderd door J. Bodd&eacute;, secretaris van de Raad van Katholieken der
NSB. Indien namelijk de bisschoppelijke voorschriften van dit mandement
door de geestelijkheid streng ge&iuml;nterpreteerd werden, dan hield
dit in dat aan lieden die de NSB op aanstootgevende wijze steun
verleenden, de H. Sacramenten geweigerd zouden moeten worden. Op
Bodd&eacute;'s vraag of het geoorloofd was dat katholieke NSB'ers
in het buitenland de sacramenten konden ontvangen, waarmee zij dan de
in Nederland op hen betrekking hebbende bepalingen konden ontduiken,
oordeelde F&eacute;ron in eerste instantie bevestigend. In tweede
instantie zwakte hij zijn uitspraak af door te stellen dat hij niet zou
durven beweren dat het ongeoorloofd zou zijn. Wel zou de priester in
kwestie een zeer grote verantwoordelijkheid op zich laden, indien hij,
kennende de door de bisschoppen uitgevaardigde sancties, de sacramenten
niet zou onthouden aan bedoelde categorie leden der NSB. F&eacute;rons
collega uit Warmond, de theoloog J.P. Verhaar, formuleerde echter dat
de individuele verantwoordelijkheid van de vooraanstaande katholieke
NSB'er onverkort gehandhaafd bleef. Hij wees op de ontzettende
zonde van heiligschennis, die deze lieden zouden bedrijven indien zij
in het buitenland de H. Sacramenten ontvingen. 
 F&eacute;ron bleef de vertrouwensman van zijn bisschop, die hem in
1936 tot kanunnik, tevens theologaal van het kathedraal kapittel
benoemde. Op 25 november 1942 volgde hij W. Bauduin op als
vicaris-generaal van het bisdom. Zijn aanzien als raadgever van het
Nederlandse episcopaat steeg. In die kwaliteit werd hem advies gevraagd
over de zogenaamde 'loyaliteitsverklaring' van studenten aan de
bezettende overheid, die op deze manier de universitaire wereld beter
onder controle zou kunnen krijgen. In tegenstelling tot de Utrechtse
aartsbisschop, J. de Jong, die deze verklaring afwees, betwijfelde
F&eacute;ron de ongeoorloofdheid ervan en adviseerde hij het episcopaat
zich van een offici&euml;le uitspraak te onthouden. Zijn advies werd
vooral ingegeven door de vrees dat een openlijke afwijzing nadeel aan
particulieren en verschillende instanties zou berokkenen. Men dient bij
de beoordeling van F&eacute;rons advies te bedenken dat in de dagen dat
deze kwestie urgent was, achttien Limburgse priesters in Duitse
gevangenissen of concentratiekampen verbleven, terwijl dertien er al
eerder mee kennis hadden gemaakt. De priesters hadden niets anders
misdaan dan bisschoppelijke directieven uitvoeren, doorgeven of
verspreiden. 
 In de oorlogswinter van 1944 tot 1945 was F&eacute;ron duidelijk wel
de voornaamste steunpilaar van zijn bisschop, met wie hij eind januari
1945 naar Friesland ge&euml;vacueerd werd. Tevergeefs had hij als
bemiddelaar gepoogd de evacuatie van de inwoners van Roermond te
voorkomen. In Friesland zorgde F&eacute;ron voor een uitstekende
administratie en organiseerde hij de zielzorg onder de
ge&euml;vacueerde Limburgers in de drie noordelijke provincies. 
 Tegen de wens en verwachting van zeer velen in werd F&eacute;ron in
1947 niet tot bisschop-coadjutor van Roermond benoemd. Rome bleek de
voorkeur te geven aan de oud-leerling en collega van F&eacute;ron aan het
groot-seminarie, de kerkjurist A. Hanssen, een geestelijke zoon en
streekgenoot van Poels. Zonder dat alle bewijzen reeds voorhanden zijn,
kan men met enige zekerheid vaststellen dat de pauselijke internuntius
A. Giobbe niet voor F&eacute;ron geporteerd was en zijn benoeming heeft
tegengewerkt. 
 De viering van 'Honderd Jaar Kromstaf' in 1953 werd voor de
bisschop-coadjutor Hanssen en vicaris-generaal F&eacute;ron aanleiding om
een ontwerp voor een bisschoppelijk schrijven te maken, waaruit na
wijzigingen en afzwakkingen, vooral uit kringen rondom de Utrechtse
aartsbisschop-coadjutor, B.J. Alfrink, en de Haarlemse bisschop, J.P.
Huibers, in 1954 de vastenbrief en het mandement voortkwamen. Het
mandement bestond uit drie onderdelen, waarvan het eerste, het
doctrinaire deel, blijkens het voorhanden zijnde bronnenmateriaal, van
de hand van F&eacute;ron was. Dit eerste deel, handelend over de opgave
als christen in de wereld te leven, werd door het episcopaat als het
belangrijkste gezien. Het tweede en derde deel, respectievelijk over
het grote belang van de sociale organisaties en over de buiten het
christendom staande stromingen die opleggen van een christelijke
signatuur van de samenleving bemoeilijken, waren voornamelijk van de
hand van de bisschop-coadjutor. Deze was als geestelijk erfgenaam van
Poels doordrongen van de opvattingen van deze oud-hoofdaalmoezenier van
Sociale Werken, die na de oorlog opnieuw de strijd had aangebonden
'tegen de tijd-eigen doorbraak-tendensen'. Niet alleen Poels,
ook Hanssen en F&eacute;ron zagen hierin een gevaar voor het behoud van
het katholieke geloof in Limburg. Beide ontwerpers van de
bisschoppelijke brief waren vertegenwoordigers van het zogeheten
'gesloten katholicisme', dat een desintegratie van de
katholieke eenheid in Nederland, maar vooral in Limburg vreesde. Zij
wilden met het mandement de toenemende randkerkelijkheid voorkomen. De
afwijzing van het NVV, van het regelmatig luisteren naar de VARA en van
het lidmaatschap van de PvdA, door Hanssen en F&eacute;ron nagestreefd,
is uiteindelijk met steun van de bisschoppen van Den Bosch, W.P.A.M.
Mutsaerts, en Breda, J.W.M. Baeten, in de definitieve tekst van het
mandement opgenomen. F&eacute;ron was er ook in die dagen nog ten volle
van overtuigd dat, als leken over problemen in de kerk gingen
meespreken, de geestelijke leiders in deze situatie de richting zouden
moeten bepalen waarlangs in de toekomst het katholieke openbare leven
zich zou moeten ontwikkelen. 
 In tegenstelling tot de Roermondse bisschop-coadjutor Hanssen
(1947-1958), had F&eacute;ron grote bezwaren tegen de 'Quaedam
admonitiones', in 1956 door het Romeinse H. Officie uitgevaardigd.
Deze acht voorschriften van de curie gericht aan de Nederlandse
bisschoppen met betrekking tot theorie en praktijk der neurosetherapie
- ongetwijfeld bedoeld tegen de leer van de zenuwarts Anna Terruwe -
dienden streng onderhouden te worden door alle seminarie-presidenten.
Ook Duynstee was in Rome verdacht. Hij zou als biechtvader en raadsman
van priesters, psychiaters en psychologen het leven boven de leer
stellen. Door het Nederlands episcopaat aangewezen als voorzitter van
de commissie, belast met het onderzoek naar de rechtzinnigheid in
geschrift en praktijk van de betrokkenen, verzette F&eacute;ron zich
tegen de vooroordelen die in deze vermaningen lagen opgesloten en tegen
het gebrek aan juiste informatie en aan een ter zake kundig
oordeel. 
 F&eacute;ron had in de kringen van de katholieke vakorganisaties groot
gezag. Tijdens de langzaam-aan-actie van de Limburgse mijnwerkers in
1957 trad hij op het hoogtepunt van de crisis tijdens een nachtelijke
vergadering op zijn kamer als de bemiddelaar op. 
 Toen Hanssen op 1 januari 1958 bisschop van Roermond werd, benoemde
hij F&eacute;ron opnieuw tot vicaris-generaal. Na de dood van deze
bisschop, 24 juni 1958, werd F&eacute;ron op 29 juni d.a.v. tot
kapittel-vicaris gekozen en daarmee tot waarnemend bestuurder van het
bisdom. F&eacute;ron overleed op 14 juli van dat zelfde jaar, tijdens
nachtelijke arbeid voor het weekblad 
 Credo, 

waarvoor hij gedurende negen jaar de kopij nagenoeg alleen had
verzorgd. 
 
 A: Correspondentie-F&eacute;ron berust in het archief van het
bisdom te Roermond, waarvan de persoonlijke en vertrouwelijke brieven
werden vernietigd. 
 
 P: 
 Het ideale gezin 

(Uden, [1932]): 
 Uit &quot;mijn hoekje&quot; 

[S.l. en s.a.]; 'Het verlossingswerk en de Missi&euml;n', in 
 Het Missiewerk. Tijdschrift voor missiekennis en missieactie 

16 (1934-1935) 9-13; 'Fortes in Fide', in 
 Nederlandsche Katholieke Stemmen 

36 (1936) 3-11; 'Het Mysterie van ons Priesterschap', 
 ibidem, 

66-72; 'Onze Encycliek', 
 ibidem, 

161-167, 225-230, 321-327; 
 ibidem 

37 (1937) 129-135; 'Studie der Ascese', 
 ibidem, 

193-199; 'Verdieping en verbreeding der Missieactie', 
 ibidem, 

337-343; 'De noodzakelijke versterking van onze parochi&euml;le
missieactie'. in 
 Het Missiewerk 

19(1937-1938) 170-175; 
 Het Credo van Mgr. F&eacute;ron. 

Een bloemlezing uit zijn Credoartikelen van 1949-1958 (Roermond,
[1964]).
 
 
 L: P. van den Baar, in dagblad 
 De Tijd 

van 15 juli 1958; H. Boelaars, 'Mgr. Fr. F&eacute;ron als
moraaltheoloog', in 
 De Nieuwe Limburger 

van 15 juli 1958; L. de Jong, 
 Het Koninkrijk der Nederlanden in de Tweede Wereldoorlog 

('s-Gravenhage, 1969) I, 351, 352, 353, 359; A.F. Manning, 'Uit
de voorgeschiedenis van het mandement van 1954', in 
 Jaarboek van het Katholiek Documentatie Centrum 1971, 

138-148; 
 Katholieke Universiteit Nijmegen 1923-1973. 

Een documentenboek. Onder red. van A.F. Manning e.a. (Bilthoven, 1974)
211, 233; Jan Roes, 
 Het groote Missieuur, 1915-1940. Op zoek naar de missiemotivatie van
de Nederlandse katholieken 

(Bilthoven, 1974). Proefschrift Nijmegen. 

 I: 
Katholiek Documentatie Centrum te Nijmegen, Collectie personen: afb. 2a2825 [Foto: Het Zuiden]. 



 M.G. Spiertz</text>
  </biography>
</biodes>