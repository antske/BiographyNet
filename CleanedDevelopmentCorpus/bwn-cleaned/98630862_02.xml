<biodes version="1.0">
  <fileDesc>
    <title />
    <ref target="http://www.historici.nl/Onderzoek/Projecten/BWN/lemmata/bwn2/nierstrasz" />
    <publisher>
      <name>Biografisch Woordenboek van Nederland:1880-2000</name>
      <ref target="http://www.historici.nl/Onderzoek/Projecten/BWN" />
    </publisher>
  <idno type="source">bwn</idno></fileDesc>
  <person>
    <idno type="id">nierstrasz</idno>
    <persName><name type="geslachtsnaam">Nierstrasz</name>, Nicolaas Hendrik</persName>
    <sex value="1" />
    <event type="birth" when="1834" />
    <event type="death" when="1917" />
    <state type="occupation">spoorwegbouwkundige</state>
    <state type="occupation">legerofficier</state>
  <idno type="bioport">98630862</idno></person>
  <biography>
    <graphic url="http://www.historici.nl/Onderzoek/Projecten/BWN/lemmata/bwn2/images/images/NIERSTRASZ.jpg" />
    <text>Nierstrasz, Nicolaas Hendrik , genieofficier en ingenieur (Gorinchem 31-12-1834 - Hilversum 27-1-1917).

Zoon van Cornelis Johannes Nierstrasz, rechter, en Johanna de Jong.
Gehuwd op 14-11-1861 met Caroline Henriette Geertruide Hein. Uit dit
huwelijk werden 2 zoons en 3 dochters geboren.


 


 
 Hoewel Nierstrasz al in zijn eerste levensjaar zijn vader verloor,
slaagde zijn moeder erin hem, jongste van drie zoons, op een kostschool
te doen die opleidde voor de Koninklijke Militaire Academie te Breda,
waar hij in 1850 als cadet der genie toegelaten werd. Na zijn examen in
1854 werd hij als 2e luitenant te Utrecht geplaatst en vervolgens in
1855 te Hellevoetsluis, waar hij werkzaam was aan de verbetering van de
vestigingwerken. In 1856 bevorderd tot 1e luitenant, werd hij op eigen
verzoek drie jaar later overgeplaatst naar Nijmegen, waar hem werd
opgedragen urgente verbeteringen aan de fortificaties te helpen
ontwerpen en uitvoeren. Ook met dijkversterking en rivierverbetering
moest hij zich daar bezighouden. Na de aanneming van de Spoorwegwet van
1860 bleek er een tekort te bestaan aan ervaren civiel-ingenieurs om de
grote spoorwegwerken uit te voeren, zodat een aantal genieofficieren,
onder wie Nierstrasz, beschikbaar werd gesteld voor de aanleg van de
staatsspoorwegen. Hij werd in juni 1861 overgeplaatst naar Venlo, onder
de hoofdingenieur J.A.Kool, met als taak het ontwerpen van de Maasbrug,
het station en de passage naar die brug door de vestingwerken, terwijl
hij ook opdracht kreeg de aansluitingen met Duitsland en een deel van
de lijn naar Roermond bestekklaar te maken. Ervaring met grondwerk had
Nierstrasz genoeg, maar kennis van spoorwegbouw veel minder. Toch
slaagde hij erin om in korte tijd de ontwerpen voor de lijn gereed te
hebben. Voor de Maasbrug werd door hem samen met de Duitse ingenieur P.
Schmick, die optrad voor de aannemer, de Coelnische Maschinenbau A.G.,
een plan gemaakt. Nierstrasz' activiteiten brachten hem de
waardering van minister Thorbecke en de opdracht van de stad Maastricht
om daar een verkeersbrug te ontwerpen. Zijn plan werd aangenomen, maar
uitgevoerd door Schmick, omdat hij geen verlof kreeg werk voor derden
te doen. 
 Nog voor de brug te Venlo gereed was, werd Nierstrasz in juni 1863
overgeplaatst naar 's-Hertogenbosch, om onder G. van Diesen de
sectie Boxtel-Zaltbommel van de lijn naar Utrecht uit te voeren. De
emplacementen van Boxtel en Den Bosch en de Maasbrug bij Hedel vergden
hier de meeste aandacht. Dit laatste werk, met de rivierverlegging,
werd verhaast door de gedeeltelijke mobilisatie in verband met de
Frans-Duitse oorlog. Een gevolg van deze oorlog was ook dat Nierstrasz,
sinds 1864 kapitein, in juli 1870 weer in actieve dienst werd geroepen,
tegen zijn zin overigens. Hij moest nu kiezen tussen het militair en
burgerlijk bestaan en koos het laatste. Al in 1869 had hij op verzoek
van de Nijmeegsche Spoorweg Mij. een ontwerp gemaakt voor een lijn
Nijmegen-Arnhem, zonder dat dit tot een opdracht leidde, maar in 1871
kwam hij in contact met een Engels consortium dat plannen had voor een
lijn Nijmegen-Tilburg. De concessie werd ingebracht in de Nederlandsche
Zuid-Ooster Spoorweg Mij. en Nierstrasz trad in dienst als uitvoerend
ingenieur te 's-Hertogenbosch. Tegelijkertijd werd hij op eigen
verzoek als officier op non-actief gesteld. Hij nam de bouw van de lijn
voortvarend ter hand, maar door financi&euml;le moeilijkheden duurde de
voltooiing tot 1881. 
 Na deze aanleg vestigde Nierstrasz zich te Utrecht en verkreeg hij
in 1882 eervol ontslag uit de militaire dienst. Hij richtte het
'Technisch Bureau Nierstrasz' op, in 1905 omgezet in eenNV,
maar hij had zelf niet lang de dagelijkse leiding van dit bureau. In
1883 was hij namelijk tot chef van Weg en Werken en tevens van
Mouvement - de dienst van Exploitatie van de Hollandsche IJzeren
Spoorweg Mij (HSM) - benoemd. In 1890 koos hij voor de dienst van
Exploitatie, omdat beide taken te zwaar werden voor &eacute;&eacute;n man.
In 1902 volgde zijn benoeming tot lid van de Raad van Administratie van
deHSM, welke functie hij tot 1912 zou behouden. Bij zijn eerste
optreden vond Nierstrasz een maatschappij die zich nog aan het
ontwikkelen was van een regionale spoorweg tot een landelijke
onderneming. Onder leiding van A.K.P.F.R. van Hasselt had deHSM,
behalve in Holland, ook vaste voet gekregen in Gelderland en Overijssel
door het overnemen van de exploitatie van een aantal lokaal-spoorwegen,
terwijl ook de ontwikkeling van stoomtramwegen krachtig ter hand werd
genomen. Door de spoorwegovereenkomsten van 1890 was de HSM in staat
ook in het internationale verkeer een rol te spelen, en Nierstrasz, die
de dienst van Exploitatie met militaire hand organiseerde, had als
naaste medewerker van Van Hasselt een groot aandeel in de groei van het
verkeer met het buitenland. Het vervoer op de lijn Londen-Berlijn via
Hoek van Holland-Harwich, in samenwerking met de Great Eastern Railway,
ontwikkelde zich spectaculair, wat grotendeels te danken was aan zijn
volharding bij de onderhandelingen in de Europese
dienstregelingconferenties. Ook het verkeer tussen Amsterdam en
Zuid-Duitsland via Nijmegen en dat tussen Amsterdam en Parijs via
Roosendaal kende een flinke groei dank zij zijn bemoeiingen. Maar ook
het forensenverkeer op de Gooise lijn en in Noord-Holland had zijn
aandacht, terwijl hij ook met succes werkte aan een algemene verhoging
van de snelheid van de belangrijkste treinen, zodat de HSM rond 1900
wat betreft treinsnelheid in Europa een zeer goed figuur sloeg. 
 Nierstrasz was een harde werker, maar geen briljant leider, meer een
volhouder zowel bij zijn ingenieurswerk als in zijn managerfuncties
voor de HSM. Hij was actief in het Koninklijk Instituut voor Ingenieurs
en nam nog in 1906 en 1907 een groot aandeel in de felle discussies
rond het omstreden verslag van de Staatscommissie tot onderzoek naar de
wijze van verbetering der spoorwegverbindingen rond Amsterdam. 
 
 P: 
 De spoorweg Nijmegen-Arnhem met de overbrugging van de Waal en den
Rijn 

('s-Hertogenbosch, 1869); 
 Ontmanteling van 's-Hertogenbosch 

('s-Hertogenbosch, [ca. 1875]); 
 De watervrijmaking van 's-Hertogenbosch en het plan van het
gemeentebestuur van Februari 1877 

('s-Hertogenbosch, 1877); 
 Levensbericht van J.G.W. Fijnje van Salverda 

('s-Gravenhage, [1901]); 'A.K.P.F.R. van Hasselt', in 
 Mannen en vrouwen van beteekenis in onze dagen 

40 (1910) VIII, 1-104. 
 
 L: [K.], in 
 Eigen Haard4 

(1918) 41-42; R.A. van Sandick, in 
 De Ingenieur 

33 (1918) 58-67. 
 
 I: De Ingenieur 

33 (1918) 58. 





 A.J. Veenendaal jr.</text>
  </biography>
</biodes>