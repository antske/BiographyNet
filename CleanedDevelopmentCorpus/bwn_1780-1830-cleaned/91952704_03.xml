<biodes version="1.0">
  <fileDesc>
    <title>Hoen,  Pieter  't</title>
    <author>Peet Theeuwen</author>
    <ref target="http://www.historici.nl/Onderzoek/Projecten/BWN_1780tot1830/lemmata/data/hoen" />
    <date when="2010-09-16" />
    <revisionDesc>
      <changed when="2012-04-15" />
    </revisionDesc>
    <publisher>
      <name>Biografisch Woordenboek van Nederland: 1780-1830</name>
      <ref target="http://www.historici.nl/Onderzoek/Projecten/BWN_1780tot1830" />
    </publisher>
  <idno type="source">bwn_1780tot1830</idno></fileDesc>
  <person>
    <idno type="id">hoen</idno>
    <persName><name type="voornaam">Pieter </name> <name type="intrapositie">'t</name> <name type="geslachtsnaam">Hoen</name></persName>
    <persName>Schasz M.D. , J.A.</persName>
    <persName>Schasz M.D., J.A.</persName>
    <sex value="1" />
    <event type="birth" when="1744" />
    <event type="death" when="1828" />
  </person>
  <biography>
    <graphic url="http://www.historici.nl/Onderzoek/Projecten/BWN_1780tot1830/plaatjes/HOENpt.gif" />
    <text>HOEN,
Pieter 't (pseudoniem J.A.
Schasz M.D. ), journalist,
dichter en bestuurder (Utrecht 18-10-1744 (doop) – Amersfoort
9-1-1828). Zoon van Reinier 't Hoen, kruidenier en kaaskoper, en
Johanna Masman. Gehuwd op 17-4-1763 met Johanna Maria Nihot
(1746-1826). Uit dit huwelijk werden 4 zoons en 4 dochters geboren. 
 Pieter 't Hoen groeide samen
met zijn twaalf jaar oudere zuster op als zoon van een welgestelde,
gereformeerde kruidenier en kaaskoper aan het Utrechtse Neude. Vader 't
Hoen – die verscheidene huizen in de stad bezat –
kon het zich veroorloven hem een opleiding te laten volgen aan de
Hiëronymusschool, de Latijnse school van Utrecht. Pieters
leerjaren op deze school, begonnen in januari 1755, waren allesbehalve
een succes: hij misdroeg zich dusdanig dat zijn ouders hem op 29
december 1761 door de magistraat van Utrecht lieten veroordelen tot
één jaar detentie in het verbeterhuis 'De Vurige
Kolom', een inrichting waar lieden uit de betere milieus die zich
onaangepast of asociaal gedroegen tijdelijk ter 'betering' konden
worden opgesloten. Gebeterd heeft de jeugdige delinquent zich
inderdaad, gezien het feit dat de magistraat hem op 30 november 1762
vervroegd vrijliet. 
 Nog geen vijf maanden later, in
april 1763, trouwde Pieter met de zeventienjarige Annemietje Nihot, de
dochter van een koopman in wollen stoffen te Leiden. Uit dit huwelijk
– dat tot Annemietje's overlijden, bijna 63 jaren later,
standhield – zouden tussen mei 1764 en april 1781 acht
kinderen worden geboren. Het paar trok in bij Pieters ouders aan de
Neude, en het is aannemelijk dat 't Hoen meehielp in de zaak van zijn
vader. Deze situatie duurde in ieder geval voort tot in juli 1772 en
waarschijnlijk zelfs tot aan de dood van 't Hoen senior in februari
1777. 
 Intussen probeerde 't Hoen door
zelfstudie zijn mislukte schoolcarrière goed te maken. Zoals
vele geletterde burgers was ook hij doordrongen van het voortgaande
verval van de eens zo machtige Republiek der Verenigde Nederlanden. Ook
hij was van mening dat er dringend behoefte bestond aan een moreel,
cultureel en economisch herstel vanuit de samenleving zelf. De
literaire en wetenschappelijke
genootschappen die in de tweede helft
van de achttiende eeuw overal ontstonden, moesten ertoe bijdragen het
tij te keren. Ook 't Hoen begaf zich in deze genootschapsbeweging. 
 Aanvankelijk ontbrak het 't
Hoen echter aan connecties in het volop florerende wereldje van
dichters en dichtgenootschappen. Om in contact te komen met de
literaire kringen rond Johannes le Francq van Berkheij, wijdde hij in
oktober 1774 een lofdicht ('Digtkrans') aan deze vooraanstaande Leidse
dichter en lector in de natuurlijke historie. Deze opzet slaagde en met
Van Berkheij als mentor begon 't Hoen in 1775 met twaalf andere
poëzieliefhebbers het Utrechtse dichtgenootschap 'Volmaakter
door den Tijd'. In de daaropvolgende jaren ontwikkelde 't Hoen zich tot
een niet onverdienstelijk dichter en toneelschrijver. Als
toneelschijver debuteerde hij in 1775 met Het
Boeren Gezelschap of de Gehekelde Hekelaars ,
waarin hij Le Francq van Berkheij verdedigde tegen enkele critici.
Vooral met zijn kinderpoëzie oogstte hij succes. Zijn Nieuwe
proeve van klijne gedichten voor kinderen 
(1778-1779), met daarin 126 versjes, was geschreven in navolging van
Hiëronymus van Alphen; sommige stukjes zijn zelfs bijna
letterlijk van hem overgenomen. 
 Intussen had 't Hoen op 28
maart 1777 – waarschijnlijk dankzij patronage van een lid van
de Utrechtse Ridderschap – het ambt weten te verkrijgen van
rentmeester van het Collegium Willebrordi, een aan de
Hiëronymusschool verbonden internaat voor scholieren uit arme
gezinnen. Zijn taak bestond uit het beheer over het tehuis en zijn
financiën, het toezicht op de circa twintig leerlingen en het
begeleiden van hun studies. 't Hoen zelf betrok met zijn gezin het
– nog steeds bestaande – gebouw van het Collegium,
op de hoek van de Brigittenstraat en de Nieuwe Kamp. Hij was met zijn
betrekking erg tevreden. Naast vaste inkomsten gaf dit werk hem ook een
goed inzicht in het kleine maar machtige wereldje van Utrechtse
regenten, een inzicht dat hem later goed van pas zou komen. 
 Het belangrijkste voordeel van
't Hoens baan bij het Collegium was echter dat deze hem veel tijd liet
tot schrijven; de reeds genoemde bundel kindergedichten getuigt reeds
hiervan. Tussen 1778 en 1780 schreef hij zodoende onder het pseudoniem
J.A. Schasz M.(edicinae) D.(octor) – een schuilnaam die een
aantal jaren later door Gerrit Paape zou worden gebruikt –
een sterk moraliserend en politiek geëngageerd oeuvre bij
elkaar. Niet al deze publicaties komen – latere generaties
– even sympathiek voor. De komedies Jurjen
Lankbein. Of de Mof commis 
(1778) en, Holdwich. Of de
Mof, commis door bedrog (1779)
zijn bijvoorbeeld zogeheten 'moffenkluchten', een uit de zeventiende
eeuw daterend genre waarin op weinig verheffende wijze de draak wordt
gestoken met de Duitse seizoenarbeiders en immigranten die in groten
getale werk zochten in de Republiek. 
 Belangrijk binnen het vroege,
als Schasz gepubliceerde werk zijn vier politieke toneelstukken uit
1778 over de internationale verwikkelingen die voorafgingen aan de
Amerikaanse Onafhankelijkheidsoorlog (1776-1783), namelijk: Het
Engelsche en Amerikaansche kaart-spel, De verdrukte wildeman, De
misrekening en Het
verdrag . De stukken waren sterk
pro-Amerikaans en anti-Brits, overeenkomstig de opvattingen van de
meerderheid van de toenmalige geletterde burgerij. Op 20 december 1780
verklaarde Groot-Brittannië de Republiek de oorlog. De
daaropvolgende Vierde Engelse Oorlog (1780-1784) liep binnen enkele
weken uit op een debacle voor de Republiek. Voor de ontwikkelde
burgerij en bij vele regenten was dit aanleiding tot scherpe kritiek op
stadhouder Willem V en zijn heersende Oranjepartij, die ondanks alles
hun traditionele Britsgezinde koers poogden te handhaven. 
 Bezorgdheid over het verloop
van de oorlog bracht 't Hoen ertoe een politiek blad te beginnen. Dat
werd De Post van den
Neder-Rhijn , die wekelijks van
20 januari 1781 tot kort na 16 oktober 1787 zou verschijnen. Ieder
nummer telde acht pagina's in octavo-formaat, kostte anderhalve stuiver
en werd uitgegeven door G.T. van Paddenburg &amp; Zoon te Utrecht.
Het blad werd verspreid door de gehele Republiek. De
Post was niet het eerste
politieke periodiek in de Noordelijke Nederlanden en evenmin de
origineelste, maar het tijdstip van verschijnen – een maand
na de Britse oorlogsverklaring – was commercieel gezien
uitstekend gekozen. 't Hoens degelijke redactie, de inhoudelijk vaak
radicale maar weloverwogen en op gematigde toon uitgedragen standpunten
van De Post 
en de correcte behandeling van de ruim 700 inzenders van bijdragen,
vielen bij een groot publiek in de smaak. 
 Uitgever Van Paddenburg stond
in De Post 
met naam vermeld, maar redacteur 't Hoen en het gros van de
correspondenten schreven anoniem of onder pseudoniem vanwege mogelijke
juridische consequenties. Inderdaad werd De
Post in verscheidene steden
vervolgd. Ondanks de censuur werd het blad, met een oplage van minstens
2.400 stuks per nummer, al spoedig een van de toonaangevende bladen van
de zich snel ontwikkelende Patriottenbeweging, onder meer in stad en
gewest Utrecht. 
 Verscheidene van de bijdragen
van 't Hoen in De Post 
over Utrecht van eind 1782 – begin 1783 tonen aan dat hij
vanaf november 1782 behoorde tot een kring van Utrechtse Patriotten die
kort daarop, waarschijnlijk in de beginmaanden van 1783, de circa
veertig leden tellende Utrechtse Patriottensociëteit 'Getrouw
voor het Vaderland' vormden, de drijvende kracht achter de
geëiste democratische hervormingen in de Domstad en het
Sticht. 't Hoen trad tussen 14 oktober en 21 november 1785 als
luitenant toe tot de Utrechtse schutterijcompagnie 'Turkijen', en nam
in die functie actief deel aan de overal in de Republiek opkomende
burgerwapening, waarbij het herstel van de aloude schutterijen en de
oprichting van nieuwe vrijkorpsen een tegenwicht moesten vormen tegen
het onder Oranjebevel staande Staatse leger. In De
Post publiceerde hij een groot
aantal bijdragen over de diverse soorten burgerkorpsen en hun rol in de
politiek, de samenleving en het militaire bestel van de Republiek.
Analoog aan de toenemende partijstrijd ontwikkelde De
Post zich van kritisch politiek
weekblad tot spreekbuis van een revolutionaire beweging. 
 Op tweeërlei wijze
– als journalist en als politiek activist – was 't
Hoen dus nauw betrokken bij de steeds feller wordende partijstrijd, die
in augustus 1786 in de stad Utrecht zelfs uitliep op een machtsovername
door de Patriotten. 't Hoens woonplaats, die sinds 1783 al op nationaal
niveau de aandacht had getrokken wegens de bruisende en succesrijke
anti-Orangistische activiteiten, werd daarmee het middelpunt van de
Patriottenbeweging in de Republiek. Als officier over een vijftigtal
schutters streed 't Hoen op 9 mei 1787 in het voorste gelid mee in het
vuurgevecht bij Vreeswijk, waarbij Utrechtse schutters Prinsgezinde
troepen verdreven die de stad Utrecht poogden in te sluiten. De
beginnende toestand van burgeroorlog eindigde in september 1787 met de
inval van een Pruisische troepenmacht waarmee de koning van Pruisen
zijn zwager, Willem V, te hulp kwam. Talrijke Patriotten vluchtten
daarop het land uit. Onder hen was ook 't Hoen. 
 Eerst vestigde 't Hoen zich in
Amsterdam, dat aanvankelijk bereid leek de invasiemacht te weerstaan.
Hier zette hij De Post 
voort, maar toen ook deze stad het hoofd moest buigen,
volgde hij medio oktober de stroom van duizenden Patriotse
vluchtelingen, eerst naar de Oostenrijkse Nederlanden en vandaar weldra
naar Noord-Frankrijk. Hier verbleef 't Hoen te midden van vele
uitgeweken geestverwanten, eerst afwisselend in Sint Omaars (27
februari 1788 – 23 maart 1788), waar zijn vrouw en kinderen
zich in februari bij hem voegden, en Gravelines (24 maart 1788
– oktober 1788); vervolgens in Duinkerken (november 1788
– februari 1793) en daarna in het dorpje Watten bij
Sint-Omaars (1793 – eind 1794), met daartussen een kort
verblijf in Parijs (december 1789 – mei 1791). 
 De opeenvolgende Franse
regeringen waren de – eveneens anti-Britse –
Patriotten op hun grondgebied gunstig gezind en verleenden hun onder
meer financiële bijstand. Zo ontving 't Hoen, als Patriots
journalist die zich had ingespannen voor de pro-Franse propaganda in de
Republiek, van 12 april 1788 tot 4 augustus 1792 een aanzienlijke
jaarlijkse toelage van 2.400 livres. 
 Ook in ballingschap bleef 't
Hoen als journalist actief. In 1791-1792 trachtte hij een nieuw
politiek-satirisch en moralistisch tijdschrift op te zetten, getiteld Gedenkschriften
van Martinus Scriblerus den Jongen ,
waarin hij zich in het bijzonder keerde tegen de geestelijkheid. Dit
blad, waarvan slechts drie afleveringen verschenen, werd gepubliceerd
door Van Schelle &amp; Comp. te Duinkerken. Bij deze
emigrantenuitgeverij zou 't Hoen in 1792 korte tijd samenwerken met
zijn mede-Patriotten Joost Vrijdag en Wybo Fijnje. Dit had overigens
kwalijke gevolgen: Vrijdag verweet hem later 'nimmer om zijne zaken te
denken, maar wel op zijne plesierparthijen' (geciteerd in: Hanou, 'Duinkerksche
historische courant', 187). De
neergang van de eveneens door Van Schelle &amp; Comp. uitgegeven
 Duinkerksche Historische Courant (1791-1792) was volgens Vrijdag dan
ook vooral te wijten aan het onverantwoordelijke gedrag van 't Hoen. 
 Toen de Franse regering de
bijzondere toelagen in de loop van 1793 afschafte, begon 't Hoen in de
buurt van Duinkerken een tabaksfabriek en verkocht hij onroerend goed
uit zijn bezit in Utrecht. Verder probeerde hij van de pen te leven,
want hij had redelijk succes als auteur. Naast gelegenheidsgedichten
schreef hij enkele bundels zedenkundige toneelstukken met zowel eigen
werk als vertalingen van Franse stukken. Tevens gaf hij in 1793 het Kort
historisch verhaal en onzydige aanmerkingen over de gesteltenis van
Braband van Jan Frans Vonck, de
leider van de Zuid-Nederlandse Democratische Patriotten, uit, waarbij
hij de Vlaamse tekst aanpaste aan de Noord-Nederlandse stijl en
spelling. 
 Intussen had 't Hoen, evenals
vele andere bekende Patriotten, een bescheiden aandeel in de
dramatische ontwikkelingen tijdens de Franse Revolutie. Hij behoorde
tot de kring rond de radicale Patriot Johan Valckenaer en was in 1793
secretaris van de Franse Jacobijnenclub van Watten, waarvan behalve hij
en Valckenaer nog zeven andere Nederlanders lid waren. Ofschoon actief
op de radicale vleugel van de revolutionaire politiek, toonde 't Hoen
zijn afkeer van de Terreur (juli 1793 – 27 juli 1794), het
schrikbewind van Maximilien Robespierre en zijn Jacobijnse voorhoede,
die vanuit Parijs meedogenloos afrekenden met hun politieke
tegenstanders. 
 In januari 1795 keerden de
uitgeweken Patriotten in het kielzog van de zegevierende Franse
revolutionaire legers terug naar de Noordelijke Nederlanden, waar zij
de Bataafse Republiek uitriepen. Ook 't Hoen en zijn gezin kwamen zo,
na een ballingschap van bijna zeven jaar, in Utrecht terug. Hij
hervatte zijn journalistieke arbeid en begon De
Nieuwe Post van den Neder-Rhyn ,
een – niet langer anoniem verschijnend – politiek
weekblad dat geheel in het teken stond van de opbouw van het nieuwe
vaderland. Van 10 maart 1795 tot en met 6 december 1799 zouden hiervan
260 nummers en 10 bijlagen verschijnen met een debiet van 1.400
exemplaren per nummer. 
 Het nieuwe Bataafse bewind
beloonde de inzet en kundigheid waarvan 't Hoen tijdens de
Patriottentijd blijk had gegeven. Al op 10 februari 1795 werd hij door
de Vergadering van Provisionele Representanten van het Volk van Utrecht
benoemd tot 'amanuensis', een functie die hoofdzakelijk neerkwam op het
waarnemen van het vacante secretariaat. Op 17 maart werd deze
voorlopige functie omgezet in de vaste post van secretaris van het
Utrechtse 'Comité van Finantie'. Op 18 april 1796 werd hij
benoemd tot secretaris van de 'Representanten 's Lands van Utrecht',
het toenmalige provinciale bestuur. 
 Ook als journalist zat 't Hoen
intussen niet stil. In de nummers 8 en 9 van zijn Nieuwe
Post – van 21
respectievelijk 28 april 1795 – schreef hij een blauwdruk
voor een Bataafse grondwet. Naast de afschaffing van het
stadhouderschap en de vestiging van een democratie door middel van
representatie, uitgeoefend door een via vrije verkiezingen gekozen
volksvertegenwoordiging, stelde de Nieuwe Post-redacteur voor ook de
gewestelijke soevereiniteit op te heffen en de provinciën te
laten opgaan in een 'ééne en onverdeelbaare
Republiek'. Met deze stellige verklaring vóór de
eenheidsstaat nam hij een voorschot op de controverse die in de jaren
1796 en 1797, tijdens de pogingen tot een grondwet te komen, zou
ontstaan tussen de Unitaristen, de voorstanders van de
'één- en ondeelbaarheid', en de Federalisten, die
wilden vasthouden aan een decentraal staatsbestel. 't Hoen steunde de
staatsgreep die op 22 januari 1798 door radicale Unitaristen werd
gepleegd en de daarop in april 1798 gevolgde staatkundige eenwording
van Bataafse Republiek onder de allereerste grondwet. 't Hoens steun
aan deze staatsgreep betekende dat hij als vanzelfsprekend werd
gehandhaafd als secretaris, en geruisloos overging naar het radicale
Intermediair Administratief Bestuur van Utrecht dat na 22 januari 1798
werd ingesteld. 
 Evenals hij in de vroegere Post 
had gedaan, besteedde de gereformeerde 't Hoen tussen 1795 en 1799 ook
in de Nieuwe Post 
volop aandacht aan de gelijkberechtiging van protestantse dissenters en
rooms-katholieken, onder meer wat hun toelating tot overheidsfuncties
betreft. Al in zijn schets voor een grondwet van april 1795 stelde hij
dat alle religieuze gezindten voortaan voor de wet als gelijk moesten
worden beschouwd en vrij hun godsdienstoefeningen moesten kunnen
houden. 't Hoen ijverde in een daartoe opgerichte 'Commissie ter
ontwerping van een plan van Gelijkheid voor alle Godsdienstige
Gezindheden' ook als bestuurder volop voor de scheiding van kerk en
staat en de gelijkberechtiging der gezindten in het Sticht. Opvallend
terughoudend – vooral in zijn Nieuwe
Post – was 't Hoen
inzake het toekennen van het staatsburgerschap aan de joodse
gemeenschap. Dat ook hij niet vrij was van alle vooroordelen, was reeds
gebleken in zijn oude Post van
den Neder-Rhijn , waarin hij niet
afwijzend had gestaan tegenover de slavernij in de koloniën,
ondanks zijn scherpe kritiek op de mensonwaardige behandeling van de
slaven. Wat de gelijkheid van de godsdienstige gezindten betreft, zag
't Hoen zijn wensen uiteindelijk in vervulling gaan in de grondwet van
1798. 
 Als gevolg van deze grondwet
kreeg de Bataafse Republiek een nieuwe bestuurlijke indeling. Het
nieuwgevormde Departementaal Bestuur van de Rijn, waarvan 't Hoen op 30
maart 1799 secretaris werd, omvatte de grootste gedeelten van Utrecht
en Gelderland en een stuk van het Zuid-Hollands rivierengebied. De
departementshoofdstad werd Arnhem, waar hij zich toen metterwoon
vestigde. Hier had hij in de late zomer en herfst van 1799 de handen
vol aan het treffen van maatregelen tegen de inval die enkele honderden
gewapende Orangisten – ter ondersteuning van de omvangrijke
Brits-Russische invasie in Noord-Holland – begin september
1799 in het Graafschap Zutphen en bij Westervoort uitvoerden. Juist
omdat 't Hoen het als secretaris van het Departementaal Bestuur in de
tweede helft van 1799 zo druk had, liep de uitgave van de Nieuwe
Post ernstige vertraging op.
Bovendien – zo moest 't Hoen zelf erkennen – kon
zijn blad niet langer oproeien tegen de sinds 1798 toenemende politieke
onverschilligheid en moedeloosheid onder het publiek, ontstaan door de
continue oorlogstoestand, de exorbitante financiële eisen en
het hooghartige gedrag van de aanvankelijk zo bejubelde Franse
bevrijders, de economische uitputting van het land en de steeds weer
mislukkende democratische experimenten. Deze omstandigheden, met
daarbij de stagnatie als gevolg van de vijandelijke invallen, brachten
op 6 december 1799 het definitieve einde van de Nieuwe
Post met de uitgave van nummer
260: het laatste nummer. 
 Intussen was de Bataafse
Republiek – onder invloed van de politieke ontwikkelingen in
Frankrijk – allengs in behoudender, minder democratisch
vaarwater geraakt. Na de door de regering in Parijs gesteunde
staatsgreep van 19 september 1801 werden vele hervormingen van na 1795
weer ongedaan gemaakt. Er trad nu een conservatief
georiënteerd Staatsbewind aan, waaronder vele Oranjegezinde
regenten in de politiek en de ambtenarij terugkeerden. Dit had tot
gevolg dat 't Hoen op 4 juni 1802 als secretaris van het Departementaal
Bestuur werd vervangen en dat hij tot zijn verontwaardiging genoegen
moest nemen met het ambt van eerste commies (: chef van de klerken ter
secretarie), een post waarin hij geen politieke invloed meer bezat. 't
Hoens degradatie was een gevolg van de radicale standpunten die hij had
ingenomen als Bataafs bestuurder en als redacteur van De
Nieuwe Post . 
 Teleurgesteld trok 't Hoen zich
uit het openbare leven terug. Na onder meer in 1802 nog twee
toneelstukken te hebben geschreven ter gelegenheid van de in maart van
dat jaar tussen Groot-Brittannië en Frankrijk gesloten Vrede
van Amiens – Het
verjaaringsfeest, of de te Amiens geslooten vreede en Mars in de boeyen
of het herstel van den vreede 
– staakte hij vanaf 1806 voorgoed zijn werkzaamheden als
literator. 
 In 1811 wist 't Hoen de functie
te verwerven van griffier bij het vredegerecht in Amersfoort, waar hij
en zijn echtgenote aan de Lange Gracht een comfortabel ingericht huis
bewoonden. De laatste 25 jaren van zijn leven waren zwaar, niet enkel
door zijn degradatie in 1802, maar vooral door het overlijden van drie
zoons en drie dochters en – begin april 1826 na een kort
ziekbed – van zijn echtgenote Annemietje. 't Hoen zelf
overleed begin 1828 te Amersfoort op 83-jarige leeftijd. 
 Als literator was 't Hoen een
verdienstelijk navolger, maar weinig origineel; zijn grootste kracht
lag in zijn Patriotse journalistiek. Naarmate hij ouder werd en zich
vol overgave wijdde aan zijn politieke arbeid, kwam hij als auteur en
als persoon beter tot zijn recht en ontwikkelde hij de standvastigheid
en betrouwbaarheid die vaak met zijn journalistieke werk is
geassocieerd. Typerend voor 't Hoens gedrevenheid voor de Patriotse en
Bataafse zaak was het feit, dat hij niet alleen met de pen voor die
zaak opkwam, maar zelf de daad bij het woord voegde en het goede
voorbeeld poogde te geven. Hoewel ook hij niet vrij was van de
vooroordelen en misvattingen die in zijn tijd heersten, kan niet worden
getwijfeld aan zijn oprechte inzet voor burgerrechten en
volkssoevereiniteit, evenmin aan de grote invloed die hij via zijn
periodieken heeft uitgeoefend op de eigentijdse opvattingen over een
vernieuwde, democratische samenleving. 
 Archivalia: 
 
 Correspondentie P. 't Hoen
– J. Altheer in de Koninklijke Bibliotheek te 's-Gravenhage. 
 Correspondentie P. 't Hoen
– de Maatschappij, in het Archief van de Maatschappij tot Nut
van 't Algemeen in het Stadsarchief Amsterdam. 
 Correspondentie P. 't Hoen
– J. Le Francq van Berkheij, 1775-1779, in de Collectie Le
Francq van Berkheij in het Regionaal Archief Leiden. 
 
 Publicaties: 

J. Zwagemakers, Bibliografie der geschriften van en over Pieter 't Hoen
(ongepubliceerde doctoraalscriptie: Radboud Universiteit Nijmegen 1980). 
 Literatuur: 
 
 W.P. Sautijn Kluit, 'De Post
van den Neder-Rhyn', in: Bijdragen
voor Vaderlandsche Geschiedenis en Oudheidkunde ,
Nieuwe Reeks 10 (1880) 293-385. 
 E. Zuidema, lemma in: Nieuw
Nederlandsch Biografisch Woordenboek 
I (Leiden 1911) 1127. 
 P. Theeuwen, 'Pieter 't Hoen
(1744-1828). Politiek journalist en Utrechts patriot', in: T.J.
Hoekstra e.a. (red.), o
Vrijheid! onwaardeerbaar pand! Aspecten van de patriottenbeweging in
stad en gewest Utrecht (Utrecht
1987) 43-77. 
 André Hanou,
'Drie patriotten-auteurs in de loge', in Mededelingen
van de Stichting Jacob Campo Weyerman ,
16-1 (1993) 10-17. 
 P. Theeuwen, 'Een fictieve
broodschrijver. Pieter 't Hoen en het vroege oeuvre van J.A. Schasz
M.D.', in: Mededelingen van de
Stichting Jacob Campo Weyerman ,
24-2 (juli 2001) 89-104. 
 P. Theeuwen, Pieter
't Hoen en De Post van den Neder-Rhijn (1781-1787). Een bijdrage tot
kennis van de Nederlandse geschiedenis in het laatste kwart van de
achttiende eeuw (Hilversum 2002). 
 Joost Rosendaal, Bataven!
Nederlandse vluchtelingen in Frankrijk 1787-1795 
(Nijmegen 2003). 
 André Hanou, 'De
'Duinkerksche Historische Courant' (1791-1792)', in: Stookschriften.
Pers en politiek tussen 1780 en 1800. 
Onder red. van P. van Wissing, (Nijmegen 2008) 183-197. 
 P. Theeuwen, 'Van patriotse
idealen tot Bataafse praktijk. Twee 'Posten van den Neder-Rhijn' in
vergelijkend perspectief, 1781-1787 – 1795-1799', in: Stookschriften.
Pers en politiek tussen 1780 en 1800. 
Onder red. van P. van Wissing, (Nijmegen 2008) 231-252. 
 
 Portret: 

Gravure (1791) door C.S. Gaucher (afgebeeld in: P. Theeuwen, Pieter 't Hoen en De Post van den Neder-Rhijn (1781-1787) (Hilversum 2002) 102). 
 Peet Theeuwen</text>
  </biography>
</biodes>