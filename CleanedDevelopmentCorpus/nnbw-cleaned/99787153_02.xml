<biodes version="1.0.1">
  <fileDesc>
    <title />
    <author>Scholtens</author>
    <ref target="http://www.inghist.nl/retroboeken/nnbw?source=9&page_number=731" />
    <publisher>
      <name>Nieuw Nederlandsch Biografisch Woordenboek (Instituut voor Nederlandse Geschiedenis)</name>
      <ref target="http://www.inghist.nl/retroboeken/nnbw" />
    </publisher>
  <idno type="source">nnbw</idno></fileDesc>
  <person>
    <idno type="id">nnbw/18599</idno>
    <persName><name type="geslachtsnaam">Orsoy</name>, Hendrik van</persName>
    <idno type="dbnl_id">orso004</idno>
  <idno type="bioport">99787153</idno></person>
  <biography>
    <text>ORSOY (Hendrik van), kartuizerprior, overl. bij Arnhem 6 Aug. 1462. Hij was geprofest monnik van het klooster Monnikhuizen bij Arnhem. Toen in de tweede helft van het jaar 1420 of in het begin van 1421 Joannes de Boethop, prior van het kartuizerklooster Bethlehem te Roermond, was overleden, werd hij vermoedelijk als opvolger derwaarts gezonden. Althans op 1 October 1429 was hij prior te Roermond en er is geen ander bekend, die in de tusschenliggende jaren dit ambt heeft bekleed. Omtrent zijn bestuur aldaar kunnen geen bijzonderheden worden vermeld. In 1432 heeft het generaal kapittel der Grande Chartreuse hem van het prioraat te Roermond ontheven. Na vervolgens eenige jaren te hebben doorgebracht in het huis zijner professie en daar de functie van procurator te hebben vervuld, heeft hij als prior aan het hoofd gestaan van de chartreuse te Zeelhem bij Diest. In de jaren 1445-47 wordt hij vermeld als prior van dit huis. Mogelijk is het echter, dat hij dit ambt van 1443-50 heeft waargenomen. Daarna is hij prior van Monnikhuizen geworden. Zoowel de aanvang als het einde van zijn prioraat bij Arnhem vond tusschentijds plaats, zoodat de akten van het generaal kapittel omtrent het juiste tijdvak van dit bestuur geen licht verschaffen. Bij zijn overlijden was hij reeds als prior afgetreden. Men verwarre dezen Hendrik van Orsoy niet met zijn naam- en tijdgenoot (dl. VI, kol. 1083), die professus was van het kartuizerklooster buiten Geertruidenberg, aldaar de ambten van vicarius en procurator bekleedde, 1475-82 prior was te Luik en 21 Mei 1484 bij Geertruidenberg is gestorven. In het aangehaalde artikel wordt ten on-rechte medegedeeld, dat deze prior is geweest van het huis zijner professie en van het klooster te Zeelhem. Zie: Publications de la Société Hist. et Arch. dans le duché de Limbourg XIX, 369; F.J. Raymakers, Historische Oogslag op het voormalige kartuizerklooster te Zeelhem (Brussel 1863); Bijdr. en Meded. Hist. Gen. Utrecht IX (1886), 298; Chartae Capituli Generalis Ordinis Cartusiensis (ms. Certosa del Galluzzo, Florence); Archief Gesch. Aartsbisd. Utrecht LVI (1932), 53-57. Scholtens</text>
  </biography>
</biodes>